[4664] ཉི་ཟླ་ཁ་སྦྱོར་ལེའུ་བཞི་པ་ལ་བརྟེན་ནས་བར་དོ་བཞི་ལམ་དུ་འཁྱེར་བར་བསྟན་པའོ།
[4665] །བདུན་པ་འཇུག་པ་རང་གྲོལ་གྱི་རྒྱུད་གཉིས་ནི།
[4666] སེང་གེ་རྩལ་རྫོགས་ལེའུ་བཅུ་གསུམ་པ་བརྟེན་ནས་ལྟ་བ་དབྱིབས་དབྱུང་བར་བསྟེན་པ་དང༌།
[4667] ནོར་བུ་འཕྲ་བཀོད་ལེའུ་བཅུ་བཞི་པ་ལ་བརྟེན་ནས་རྣལ་འབྱོར་པའི་ལམ་སྲོལ་དུ་འཇུག་པར་བསྟན་པའོ།
[4668] །བརྒྱད་པ་མཁས་པ་ཆོ་གའི་རྒྱུད་ནི།
[4669] དཔལ་ནག་མོ་ཁྲོས་མའི་རྒྱུད་ལེའུ་བརྒྱ་རྩ་བརྒྱད་ལ་བརྟེན་ནས་བསྟན་པ་དམ་པ་བསྲུང་བའོ།
[4670] །དེ་དག་ཀྱང་མུ་ཏིག་ཕྲེང་བ་ལས།
[4671] ཨེ་མ་དེ་ལྟར་རྒྱུད་ཀུན་ནི།
[4672] །ངོ་མཚར་མཆོག་ཏུ་ཆེ་བས་ན།
[4673] །དེ་ཡི་དོན་ཀུན་རྣམ་བཤད་བྱ།
[4674] །དེ་ཡང་རྒྱུད་ཀྱི་རིམ་པ་ནི།
[4675] །རྩ་བའི་རྒྱུད་ཆེན་རྣམ་གཉིས་ཀྱིས།
[4676] །ཆོས་ཀུན་ངོ་བོ་གཅིག་པར་བཤད།
[4677] །བཤད་རྒྱུད་མ་མུ་གཉིས་ཀྱིས་ནི།
[4678] །ལོ་འདབ་རྒྱས་པའི་ཚུལ་དུ་བཤད།
[4679] །ཡན་ལག་རྒྱུད་ནི་གཉིས་དག་གིས།
[4680] །རྒྱ་མཚོར་གཟའ་སྐར་ཤར་བཞིན་བཤད།
[4681] །ལུང་རིགས་གསལ་བའི་རྒྱུད་གཉིས་ཀྱིས།
[4682] །མེ་ཏོག་ཁ་བྱེའི་ཚུལ་དུ་བཤད།
[4683] །མན་ངག་རྒྱུད་སྡེ་བཞི་ཡིས་ནི།
[4684] །འབྲས་བུ་སྨིན་པའི་ཚུལ་དུ་བཤད།
[4685] །དགོངས་པ་རང་གནས་རྒྱུད་གསུམ་གྱིས།
[4686] །མཐོང་བྱེད་ཐོག་གི་ཚུལ་དུ་བཤད།
[4687] །འཇུག་པ་རང་གྲོལ་རྒྱུད་གཉིས་ཀྱིས།
[4688] །དྲན་གཞི་སྙིང་གི་ཚུལ་དུ་བཤད།
[4689] །མཁས་པ་ཆོ་གའི་རྒྱུད་ཀྱིས་ནི།
[4690] །མེལ་ཚེ་བྱེད་པའི་ཁྱི་ལྟར་བཤད།
[4691] །ཅེས་སོ།
[4692] །དེ་ལྟར་སྡེ་ཚན་བརྒྱད་དུ་འཇོག་པའི་འཐད་པ་ནི།
[4693] དེ་ཡང་རྩ་བའི་རྒྱུད་གཉིས་མེད་ན།
[4694] སྡོང་པོ་རྩ་བ་རུལ་བས་ཡལ་ག་འབྱུང་མི་སྲིད་པ་དང་འདྲའོ།
[4695] །བཤད་རྒྱུད་མ་བུ་གཉིས་མེད་ན།
[4696] དེ་ལས་ལོ་འདབ་མེད་པས་མེ་ཏོག་མི་འབྱུང་བ་དང་འདྲའོ།
[4697] །ཡན་ལག་གི་རྒྱུད་གཉིས་མེད་ན།
[4698] ཡན་ལག་མེད་པས་ལག་རྡུམ་བྲག་ལ་འཛེགས་ཀྱང་ལྟུང་བ་དང་འདྲའོ།
[4699] །འཇུག་པ་རང་གྲོལ་གྱི་རྒྱུད་གཉིས་མེད་ན།
[4700] སྙིང་མེད་པའི་རོས་གཞན་གྱི་དོན་བྱེད་མི་ནུས་པ་དང་འདྲའོ།
[4701] །ལུང་རིགས་གསལ་བའི་རྒྱུད་གཉིས་མེད་ན།
