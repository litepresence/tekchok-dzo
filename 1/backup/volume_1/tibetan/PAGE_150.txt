[5803] གསང་བ་ཆེན་པོའི་རང་དབྱིངས་སུ།
[5804] །ཡེ་ཉིད་ནས་ནི་གནས་པ་ལས།
[5805] །མ་བཟུང་གནས་ཀྱི་ཚུལ་ཅན་དུ།
[5806] །རོལ་པ་ཆེན་པོར་ཐོག་མར་བྱུང༌།
[5807] །ཞེས་སོ།
[5808] །གཉིས་པ་ལུས་ཀྱི་ཕུན་སུམ་ཚོགས་པ་ལྔ་ནི།
[5809] གནས་ཕུན་སུམ་ཚོགས་པ།
[5810] ཙིཏྟ་རིན་པོ་ཆེའི་གཞལ་ཡས་ཁང་རྩའི་དངས་མ་ཆེན་པོའི་དབུས་ན།
[5811] སྟོན་པ་ཕུན་སུམ་ཚོགས་པ།
[5812] རང་བྱུང་གི་རིག་པ་འོད་གསལ་མཆོག་ཏུ་མི་འགྱུར་བ་ངོ་བོ་རང་བཞིན་ཐུགས་རྗེ་གསུམ་གྱི་བདག་ཉིད།
[5813] སྐུ་ལྔ།
[5814] ཡེ་ཤེས་ལྔ།
[5815] འོད་ལྔ།
[5816] ཤེས་རབ་ལྔ།
[5817] རླུང་ལྔ།
[5818] ཐིག་ལེ་ཐིག་ཕྲན་ལ་སོགས་པའི་འཁོར་ཕུན་སུམ་ཚོགས་པས་བསྐོར་བ་ལ།
[5819] ཆོས་ཕུན་སུམ་ཚོགས་པ།
[5820] རྩ་རླུང་ཐིག་ལེའི་གནད་དང༌།
[5821] གནད་ལས་ཤར་བའི་བདེ་གསལ་མི་རྟོག་པའི་ཡེ་ཤེས་གདམས་པ་ཉམས་ལེན་མྱོང་བ་དང་བཅས་པ།
[5822] དུས་ཕུན་སུམ་ཚོགས་པ།
[5823] རིག་པའི་དོན་ལ་གོམས་པ་ན་རང་བྱུང་རང་ལས་ཤར་བ་ཡིན་ཏེ།
[5824] ཉི་ཟླ་ཁ་སྦྱོར་ལས།
[5825] ཙིཏྟ་རིན་ཆེན་གཞལ་ཡས་ཁང༌།
[5826] །རང་རིག་ཡེ་ཤེས་མངོན་བྱུང་བས།
[5827] །ཤེས་རབ་རང་བྱུང་སྟོན་པ་ཆེ།
[5828] །སྐུ་དང་ཡེ་ཤེས་ཐིག་ལེ་རྣམས།
[5829] །མི་རྟོག་རྣམ་གྲངས་འཁོར་དུ་བྱུང༌།
[5830] །གདམས་པ་ཉམས་ལེན་བསྟན་པའི་ཚུལ།
[5831] །དེ་ཉིད་གོམས་པས་དུས་ཀྱང་ཡིན།
[5832] །ཅེས་དང༌།
[5833] །ཐལ་འགྱུར་ལས།
[5834] འཁོར་དང་འདས་པའི་ཐོག་མར་ནི།
[5835] །རང་བྱུང་བྱས་པ་མེད་པ་ལས།
[5836] །འབྱུང་བ་འདུས་པའི་ཕུང་པོར་ཤར།
[5837] །ས་ཆུ་མེ་རླུང་རིན་ཆེན་བཞི།
[5838] །དབུས་སུ་རླུང་སེམས་རྒྱུ་དང་རྐྱེན།
[5839] །འདུས་ཤིང་བསྐྱེད་པའི་གཞལ་མེད་ན།
[5840] །རང་བྱུང་རིག་པ་བཅོས་པ་མེད།
[5841] །འཁྲུལ་པ་ཡོངས་སུ་དག་པ་ལ།
[5842] །བདེ་ཆེན་འདུས་པ་ཐབས་ཀྱི་འཁོར།
[5843] །སྐུ་དང་ཡེ་ཤེས་ཤེས་རབ་རླུང༌།
[5844] །མི་འབྱེད་སྣ་ཚོགས་དམིགས་མེད་པ།
[5845] །རྩ་རླུང་ཐབས་ཀྱི་བདེ་ཆེན་ཆོས།
[5846] །སོ་སོའི་ཉམས་དང་མཐུན་པར་བཤད།
[5847] །འདས་དང་མ་འོངས་ད་ལྟར་མེད།
[5848] །མ་ཕྱེ་འབྱེད་པ་ཡོངས་སུ་མེད།
[5849] །ཐམས་ཅད་རང་བྱུང་ཡེ་ཤེས་སོ།
[5850] །ཞེས་སོ།
[5851] །ཞར་ལ་སེམས་ཚོགས་པ་གཅིག་གིས་བསྡུས་པའི་ཕུན་སུམ་ཚོགས་པ་ལྔ་ནི།
