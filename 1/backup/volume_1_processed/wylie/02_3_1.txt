[1513] de nas rgyal chen bzhi nas tshangs chen gyi bar du de bzhin no/
[1514] /snod 'jigs pa ni nam mkha' la nyi ma gcig po de rab tu tsha bar shar bas rtswa shing rnams bsregs so/
[1515] /gnyis shar bas chu klung dang lteng ka rnams bskams so/
[1516] /gsum shar bas chu klung chen po rnams bskams so/
[1517] /bzhi shar bas mtsho ma dros pa bskams so/
[1518] /lnga shar bas rgya mtsho chen po bskams so/
[1519] /drug shar bas sa chen po gangs ri dang bcas pa bskams so/
[1520] /bdun shar bas lhun po ri bdun la sogs pa bye ba phrag brgya thams cad bsregs te/
[1521] 'bar ba'i me lce 'khyil ba las/
[1522] mar gser gyi sa gzhi dmyal ba'i gnas la thug pa/
[1523] yar tshangs pa'i 'jig rten gyi bar 'bar rab tu 'bar/
[1524] kun tu rab tu 'bar bas thal ba tsam yang med par lan bdun tshig go
[1525] /nyi ma bdun dang 'bar ba bdun ni me bdun no/
[1526] /de nas 'og gzhi'i gsal dag gi chu 'khrugs shing 'thor bas bsam gtan gnyis pa'i bar lan bdun khyab pas/
[1527] lan tshwa chur thim pa ltar gzhal med khang dang bcas pa zhig go
[1528] /de ni chu bdun no/
[1529] /de nas 'og gzhi'i rlung rdo rje rgya gram langs te thams cad kun tu 'thor bas bsam gtan gsum pa man chad zhig ste nam mkha' gcig tu gyur to/
[1530] /de ltar chags gnas 'jig pa'i rjes la nam mkha'i rang bzhin gcig tu stongs pa'o/
[1531] /de'ang thun mong gi theg pa las de bzhin mtshungs par bar bskal nyi shu brgyad cu la bskal chen gcig tu 'dod do/
[1532] /dag pa ni skye rga na 'chi bzhi nang gi chags 'jig stongs pa dang sbyor te/
[1533] thal 'gyur las/
[1534] don ni 'jig dang chags pa dang*/
[1535] /gnas pa nyid dang stongs pa dag
[1536] /skye dang rga dang na dang 'chi/
[1537] /srid pa'i 'khrul 'khor nyid du'o/
[1538] /zhes pa dang sbyar ro/
[1539] /de yang thog ma dpag med nas mthar bcu pa'i bar ya thog ma thog par khug dang bcas pa nyi shu la/
[1540] yar skye mar 'grib de tsam zhig gi ma 'grib kyi tha ma bcu pa la/
[1541] nad dang mtshon dang mu ge'i bskal chung re yod la/
[1542] tha ma ni/
[1543] de nas snod bcud kun 'jig ste/
[1544] /de'ang gnas 'jig stongs gsum la/
[1545] /thun mong ma yin pa'i theg pa 'dir bar bskal drug cu drug cu mtshungs par mnyam pas brgya dang brgyad cu la yun gyi bskal pa dang po zhes bya la/
[1546] yun gyi bskal pa brgya dang brgyad cu la bar gyi bskal pa gnyis pa zhes bya zhing*/
[1547] bar gyi bskal pa brgya dang brgyad cu la bskal pa chen po gcig ces bya bar 'dod pa yin no/
[1548] /de dag kyang thal 'gyur las/
[1549] dus kyi 'pho ba 'di lta ste/
[1550] /thog ma dpag tu med pa nas/
[1551] /tha ma bcu yi bar dag la/
[1552] /yar skye ba dang mar 'grib pa/
[1553] /nad dang mu ge mtshon dang ni/
[1554] /bskal chung gsum gyis mtshams sbyar nas/
[1555] /drug cu dag ni thal nas yang*/
[1556] /me yis bdun dang chu yis bdun/
[1557] /de ltar bcu bzhi rdzogs nas ni/
[1558] /lhag ma rlung gis 'jig pa yin/
[1559] /de ltar drug cur gnas pa dang*/
[1560] /'jig pa'i yun kyang de tsam las/
[1561] /drug cu'i bar la stongs par gnas/
[1562] /de ltar brgya dang brgyad cu las/
[1563] /yun gyi bskal pa dang por 'dod/
[1564] /de ltar brgya dang brgyad cu la/
[1565] /bar gyi bskal pa gnyis pa'o/
[1566] /de ltar sbrags pa de tsam las/
[1567] /bskal pa chen po gcig yin no/
[1568] /zhes so/
[1569] /'di dag gi tshul rgyas pa'i nges pa dang bcas pa ni/
[1570] dpag bsam gyi ljon shing rgyas pa'i rgyud las rgya cher gsungs pa bzhin no/
[1571] /theg pa'i mchog rin po che'i mdzod las/
[1572] snod dang bcud kyi 'jig rten bstan pa ste rim khang gnyis pa'o/
[1573] /de ltar gdul zhing snod bcud kyi rim pa bstan nas/
[1574] da ni rdo rje'i gnas gsum po de dag gi khams la yod pa'i chos kyi phung po la sogs pa'i rnam  grangs dbye ba ni/
[1575] nyi zla kha sbyor gyi rgyud las/
[1576] khams rnams dang ni phung po dang*/
[1577] /skye mched rnams dang dbang po dang*/
[1578] /yul dang yun can shes pa rnams/
[1579] /ji ltar gnas pa gtan la dbab/
[1580] /ces gsungs pa'i don la lnga ste/
[1581] /yul khams kyi dgye ba/
[1582] rten phung po'i ring bzhin/
[1583] rnam pa skye mched kyi khyad par/
[1584] 'dzin byed dbang po'i ngo bo/
[1585] yul dang yul can gyi rnam pa'o/
[1586] /dang po ni/
[1587] mang zhing rgya che ba'i don gyis na khams zhes bya ste/
[1588] dbye na/
[1589] phyi yul gyis bsdus pa dang*/
[1590] nang sems kyis bsdus pa gnyis las/
[1591] dang po ni/
[1592] 'byung ba lnga ste/
[1593] gzugs can skyed cing gnas pa dang*/
[1594] 'jig pa'i rgyu rkyen dang rten dang ngo bo byed pa yin no/
[1595] /de yang sa'i mtshan nyid nyid sra zhing 'thas pa/
[1596] chu'i mtshan nyid brlan zhing gsher ba/
[1597] me'i mtshan nyid tsha zhing bsreg pa/
[1598] rlung gi mtshan nyid g.yo zhing 'degs pa/
[1599] nam mkha'i mtshan nyid yangs shing go 'byed pa'o/
[1600] /de dag gis snod bcud skyed cing 'dzin pa ste/
[1601] de nyid las phyi yul gyis bsdus pa'i khams ni lnga ste/
[1602] sa'i khams kyis lus kyi gzhi skyed pas na khams so/
[1603] /chu'i khams kyis ming du 'dzin pas na khams so/
[1604] /me'i khams kyis yul rnams smin par byed pas na khams so/
[1605] /rlung gi khams kyis g.yo ba'i 'jig rten thams cad brten pas na khams so/
[1606] /nam mkha'i khams kyis dbang po rnams 'dzin par byed pas na khams so zhes so/
[1607] /nang sems kyis bsdus pa'i khams ni snod dang bcud du snang ba gnyis las/
[1608] snod ni las kyis bsags pas yul ltar snang ba ste/
[1609] dbye na/
[1610] phyi yul snang sems kyi 'khrul pa las byung ba dang*/
[1611] nang sems snang rtsal las rang bzhin du shar ba gnyis so/
[1612] /dang po ni yul snang sems kyi bag chags te rmi lam bzhin no/
[1613] /dbye na/
[1614] 'dod pa'i yul gling bzhi la sogs pa dang*/
[1615] gzugs kyi yul 'od lnga rang gsal 'ja' tshon lta bu dang*/
[1616] gzugs med pa'i yul ting nge 'dzin rang sprul gzhan la mi snang ba rnams te/
[1617] nyi zla kha sbyor las/
[1618] nang sems kyis bsdus pa'i khams la gnyis te/
[1619] sems can sdud par byed pa'i snod kyi khams dang*/
[1620] sems nyid las byung ba'i khams nyid do/
[1621] /snod kyi khams ni/
[1622] sems can dran pa gzhi che ba las byung ba'i gzugs kyi khams dang*/
[1623] dran pa yas pa las byung ba'i gzugs med pa'i khams dang*/
[1624] dran pa gud du 'dzin pa las byung ba'i 'dod pa'i khams so zhes so/
[1625] /gnyis pa nang sems snang rtsal las rang bzhin du shar ba ni/
[1626] rig pa yod pas de la sgrib byed kyi rang rtsal ma rig pa kun gzhi dang*/
[1627] de la brten pa kun gzhi rnam par shes pa'i sems dang*/
[1628] yid dang dbang po sgo lnga'i shes par byung ba ni/
[1629] gser gyi sa gzhir ta la'i ljon shing chags te yal ga dang me tog dang 'dab ma byung ba bzhin no/
[1630] /'di la dbye na yul dang*/
[1631] /dbang shes/
[1632] tshor ba gsum la/
[1633] yul ni skabs 'dir shes pa drug gi snga logs pa'i shes pa tsam po da ltar ba'i yul du btags pas na dbang rten drug gi ming nas brjod pa yin te/
[1634] dbang rten yang mig la sogs pa'i rten gyi sgras go bar brjod pas shes pa la mig la sogs pa'i khams su btags pa drug go
[1635] /dbang shes ni/
[1636] mig la sogs pa'i da ltar ba'i shes pa drug go
[1637] /tshor ba ni/
[1638] ma 'ongs pa'i cha ste rnam pa drug go
[1639] /yul gang la rnam shes 'jug kyang*/
[1640] snga logs pa'i shes pa drug gang rung gi rgyun yod pa ni yul zhes bya'o/
[1641] /de nyid skad cig gis de'i rnam par 'dzin pa ni da lta'i shes pa'o/
[1642] /de'i rjes la bde sdug bar ma gsum gang rung du tshor ba ni 'dus te reg pa'i tshor ba zhes bya'o/
[1643] /de'ang yul dang shes pa 'dus pa las de'i rnam par tshor ba'i phyir ro/
[1644] /de ltar drug tshan gsum las rnam grangs bco brgyad du dbye ba ni/
[1645] de nyid las/
[1646] sems nyid las byung ba'i khams ni/
[1647] shes pa rang gsal gyi cha las byung ba'i mig gi khams dang*/
[1648] shes pa rtse gcig pa las byung ba'i rna ba'i khams dang*/
[1649] shes pa mtha' yas pa las byung ba'i sna'i khams dang*/
[1650] shes pa rnams gcig tu 'dus pa las byung ba'i lce'i khams dang*/
[1651] shes pa kun tu 'jug pa las byung ba'i yid kyi khams dang*/
[1652] shes pa rnams kyi rten byed pa las byung ba'i lus kyi khams dang*/
[1653] ming dang kha dog 'dzin pas na mig gi rnam par shes pa'i khams dang*/
[1654] grub pa'i las 'dzin par byed pa'i rna ba'i rnam par shes pa'i khams dang*/
[1655] gzhan rjes su 'dzin par byed pa'i sna'i rnam par shes pa'i khams dang*/
[1656] dngos po nyams su myong bar byed pa'i lce'i rnam par shes pa'i khams dang*/
[1657] dngos po dang dngos po med pa thams cad la khyab par byed pa'i yid kyi rnam par shes pa'i khams dang*/
[1658] thams cad kyi don sdud par byed pas na lus kyi rnam par shes pa'i khams dang*/
[1659] dngos po rnams la log par rtogs pa 'dzin cing yul sgrub pas na mig gis 'dus te reg pa'i khams dang*/
[1660] rna ba yid 'dzin cing 'phro ba sgrub par byed pas na rna ba'i 'dus te reg pa'i khams dang*/
[1661] yas pa'i shes pa rnams gcig tu sdud cing gzhan gyis yid 'phrog par byed pas na sna'i 'dus te reg pa'i khams dang*/
[1662] gang gis dngos po rnams rjes su 'dzin cing nye bar len pas na lce'i 'dus te reg pa'i khams dang*/
[1663] dran pa thams cad gcig tu sdud cing yul kun la 'jug pas na yid kyi 'dus te reg pa'i khams dang*/
[1664] rags pa du ma rnams 'dzin cing 'byung ba rnams 'dus pas na lus kyi 'dus te reg pa'i khams so/
[1665] /de'i phyir na khams de dag rnams kyang yul 'dzin par byed pa yin no/
[1666] /de yang 'khrul pa nyid nang du 'dzin pa'i cha las byung ba'o zhes so/
[1667] /gnyis pa rten phung po'i rang bzhin 'dus shing 'phungs pa ltar 'tshogs pa gcig tu gyur pa'i cha nas phung po zhes bya ste/
[1668] dbye na/
[1669] rtog pa dang bcas pa'i phung po dang*/
[1670] rtog pa med pa'i phung po gnyis las/
[1671] dang po ni/
[1672] zag bcas 'jig rten pa sos so'i skye bo'i phung po lnga ste/
[1673] gzhig cing gzhom du rung ba gzugs kyi phung po dang*/
[1674] myong zhing sred par gyur pa tshor ba'i phung po dang*/
[1675] g.yo zhing yul la 'jug pa 'du shes kyi phung po dang*/
[1676] byed cing bag chags sogs pa 'du byed kyi phung po dang*/
[1677] rig cing yul du byed pa rnam par shes pa'i phung po'o/
[1678] /rtog pa med pa'i phung po ni/
[1679] 'phags pa 'jig rten las 'das pa rnams kyi so so rang gi rig pa'i cha la gnas pa lnga ste/
[1680] zhi gnas dang lhag mthong gi rang bzhin ting nge 'dzin gyi phung po dang*/
[1681] rang rang gi nyon mongs pa las grol ba ye shes kyi phung po dang*/
[1682] rang dang spyi'i rang bzhin gzigs pa shes rab kyi phung po dang*/
[1683] dri ma'i phyogs las rnam par dag pa tshul khrims kyi phung po dang*/
[1684] spros pa dang rtog pa las grol ba rnam par grol ba'i phung po'o/
[1685] /'di dag gi'ang slob lam gyis bsdus pa'i cha rnams dor nas gong du bgrod pa tsam gyi cha nas spang bya'i phyogs su brlan pa'o/
[1686] /mi slob pa'i dus kyi yon tan ni de ltar ma yin no/
[1687] /gcig tu na grol ba'i tshe phung po zhes pa'i ming du'ang mi gnas te/
[1688] phung po dag las shin tu rnam par 'grol ba zhes 'byung ba'i phyir phyogs gcig tu brjod kyang 'gal ba med par shes par bya'o/
[1689] /ji skad du nyi zla kha yor las/
[1690] phung po rnams ni 'di lta ste/
[1691] rtog pas sbags pa'i phung po dang*/
[1692] rtog pa rnams rang bzhin gyis med pa'i phung po'o/
[1693] /rtog pas sbags pa'i phung po ni/
[1694] 'di lta ste/
[1695] dngos po thams cad gcig tu 'dus te grub pas na gzugs kyi phung po dang*/
[1696] nyams su myong ba thams cad gcig tu 'dus pas na tshor ba'i phung po dang*/
[1697] dbang po rnams kyi 'dzin pa gcig tu 'dus pas na 'du shes kyi phung po dang*/
[1698] phra ba'i nyon mongs pa rnams 'dus pas na 'du byed kyi phung po dang*/
[1699] shes pa thams cad 'dus pas na rnam par shes pa'i phung po'o/
[1700] /mi rtog pa'i phung po ni 'di lta ste/
[1701] bsam gtan thams cad 'dus pas na ting nge 'dzin gyi phung po dang*/
[1702] rig pa nyid zag pa zad pa'i phyir rnam par grol ba ye shes kyi phung po dang*/
[1703] de nyid kyi don skye med du snang bas na shes rab kyi phung po dang*/