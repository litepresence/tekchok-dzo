[17361] sems kyi gnas yin la/
[17362] chos sku ni ye shes kyi gnas yin te/
[17363] kun tu bzang po klong dru pa'i rgyud las/
[17364] kye sems dpa' chen po/
[17365] sems kyi gnas ni/
[17366] kun gzhi yin no/
[17367] /de ci'i phyir zhe na/
[17368] kun gzhi ni bsam pa'i yul thams cad sdud cing*/
[17369] sems su shes pa'i phyir ra/
[17370] /ye shes kyi gnas ni chos kyi sku yin no/
[17371] /de ci'i phyir zhe na/
[17372] /chos kyi sku ni dran rtog thams cad mi mnga' zhing*/
[17373] yul tha dad du 'dzin pa'i shes pa med pa'i phyir ro/
[17374] /zhes so/
[17375] /de la mngon pa'i nga rgyal can kha cig ni/
[17376] kun gzhi chos skur 'dod de/
[17377] 'di la thun mong gi bstan bcos las kyang*/
[17378] kun gzhi dag ma dag thams cad kyi rten du 'dod la/
[17379] chos sku dag pa'i nang nas kyang dri ma med pa'i de bzhin nyid du 'dod cing*/
[17380] sngags kha cig las kyang*/
[17381] kun gzhi gnas gyur te dag pa'i chos kyi dbyings kyi ye shes dang ngo bo nyid kyi skur 'dod de/
[17382] kun gzhi kun gyi gzhi yin te/
[17383] /mya ngan 'das pa'i gzhi ma'ang yin/
[17384] /ces pa dang*/
[17385] kun gzhi gnas gyur pa ni/
[17386] chos kyi dbyings kyi ye shes ngo bo nyid kyi sku'o zhes bshad pas tha dad nang nas kyang rdzas 'gal bar bshad do/
[17387] /'di la gnod pa yod de/
[17388] gal te kun gzhi chos sku yin na chos sku dri ma can du thal ba dang*/
[17389] kun gzhi snod bcud kyi 'khrul pa bskyed pa chos sku 'khrul pa bskyed par thal la/
[17390] /'dod na/
[17391] sangs rgyas nas slar sems can du 'khrul par thal ba la sogs pa'i rigs pas gnod cing*/
[17392] bla na med pa'i lung gis kyang gnod med/
[17393] kun tu bzang po thugs kyi me long las/
[17394] kun gzhi chos skur 'dod pa nga las gol ba yin/
[17395] ces pa dang*/
[17396] rig pa rang shar las/
[17397] la la kun gzhi chos skur 'dod/
[17398] /de la lan gdab bstan pa'i phyir/
[17399] kun gzhi'i mtshan nyid 'di ltar yin/
[17400] /de nas de yis lan smras pa/
[17401] /thams cad rdzogs phyir kun gzhi yin/
[17402] /de nas dris pa'i tshig gis bzlog
[17403] /sangs rgyas 'gyur pa yod par rigs/
[17404] /kun gzhi sna tshogs 'char ba'i phyir/
[17405] /de las thams cad rdzogs pa'i phyir/
[17406] /sangs rgyas nyid du sems can rigs/
[17407] /ci phyir thams cad rdzogs pa'i phyir/
[17408] /yang na res 'jog can du 'gyur/
[17409] /ci phyir sna tshogs 'char ba'i phyir/
[17410] /res 'ga' sangs rgyas yin par 'gyur/
[17411] /res 'ga' sems can yin par 'gyur/
[17412] /ci phyir nges 'jog pa'i phyir/
[17413] /de nas dris pa bzlog ste smras/
[17414] /'o na kun gzhi med dam ci/
[17415] /de nas dris pa'i lan btab pa/
[17416] /kun gzhi rnam rtog 'dzin pa la/
[17417] /sna tshogs 'khrul pa'i shes pas bslad/
[17418] /kun gi ma rig dngos po yin/
[17419] /ces so/
[17420] /des nas kun gzhi dang chos sku phyed gces te/
[17421] /klong drug pa las/
[17422] de'i phyir na kun gzhi dang chos sku ma phyed na gzugs gcig la tha dad du 'dzin pa'i shes pa dang 'dra ste/
[17423] don so sor snang bar mi nus so zhes so/
[17424] /'di gnyis kyi dper brjod ni/
[17425] rgya mtsho dang gru'i rnam pa 'dra ste/
[17426] chos sku ka dag gi rig pa dri ma yod ma myong ba dbyings rgya mtsho dngas pa 'dra ba/
[17427] gang du'ang ma grub la gang du'ang 'char ba'i go ma 'gags pa/
[17428] thog ma'i zhing rang bzhin rnam dag dang*/
[17429] rkyen glo bur gyi dri ma bral bas dbyings der btsan sa zin pa dag pa gnyis ldan gyi cha yin la/
[17430] kun gzhi mtsho'i steng na grur mi zhugs pa ltar/
[17431] thog ma'i dbyings las 'khrul dus gzhi'i ma rig pa thams cad kyi rten dang*/
[17432] khyab byed dang*/
[17433] ngo bo gnas pa gru lta bu/
[17434] sems sems byung las dang bag chags 'khrul pa'i mi mang pos gang ba ste/
[17435] rang shar las/
[17436] kun gzhi dang chos sku'i dpe ni/
[17437] rgya mtsho dang gru'i tshul te lam byung*/
[17438] gnyid log pa dang sad pa'i tshul te/
[17439] dbang po'i khyad yod pa'i phyir zhes so/
[17440] /de'ang rig pa dri ma med pa chos sku'i ngo bo dus thams cad du ldog bya ma yin zhing mthar thug grol gzhir yod la/
[17441] kun gzhi gnyid lta bu 'khrul snang gi rmi lam thams cad 'char ba'i rten du gyur pa las sangs par byed dgos pas khyad shin tu che'o/
[17442] /de'ang gnyid dang rmi lam ldog dgos kyang*/
[17443] rang gi rig pa ldog mi dgos pas/
[17444] chos sku gzhi rtog bya yin la/
[17445] de'i ngang goms byar gyur zhing*/
[17446] 'bras bu grol sar ngos gzung ngo*/
[17447] /kun gzhi dang de la brten pa'i chos rnams dag bya dri mar shes par bya'o/
[17448] /gnyis pa rgyas par bshad pa la gnyis te/
[17449] kun gzhi dang*/
[17450] chos sku rgyas par bshad pa'o/
[17451] /dang po ni/
[17452] thal 'gyur las/
[17453] kun gzhi dang ni chos sku'i gnad/
[17454] /de la kun gzhi re zhig bshad/
[17455] /chos dang chos min kun gyi gzhi/
[17456] /ngo bo ces tshig dbye bar bcas/
[17457] /ngo bo bag chags rnams kyi snod/
[17458] /dbye ba lus dang sbyor ba dang*/
[17459] /sna tshogs pa dang ye gzhi'o/
[17460] /nges tshig kun ni 'dus pa la/
[17461] /gzhi ni rdzogs shing sogs pa'o/
[17462] /zhes gsungs pas/
[17463] kun gzhi'i ngo bo/
[17464] nges tshig
[17465] dbye ba/
[17466] sgra 'jug pa'i rgyu mtshan dang lnga las/
[17467] dang po ngo bo ni/
[17468] 'dus bya  dge ba rnam ba dang 'khor ba'i chos so chog bag chags dang bcas pa'i snod du gyur ba'o/
[17469] /nges tshig ni/
[17470] kun mang ba la/
[17471] gzhi tshogs pa du ma'i dus sa'am rten gzhir gnas pa'o/
[17472] /dbye na/
[17473] ye don gyi kun gzhi/
[17474] sbyor ba don gyi kun gzhi/
[17475] bag chags lus kyi kun gzhi/
[17476] bag chags sna tshogs pa'i kun gzhi dang bzhi'o/
[17477] /dang po ni/
[17478] 'khor ba'i chos thams cad kyi dbyings dang po'i gzhi/
[17479] dpyod byed thog ma'i 'gyu ba rig pa la ltos pa'i ma rig pa mtshungs ldan du yod pa'i zlog pa nas brjod pa'o/
[17480] /gnyis pa ni/
[17481] shes pa de nyid la rang ma rig na 'khor bar sbyor la/
[17482] rig na myang 'das su sbyor ba'i cha nas brjod pa'o/
[17483] /gsum pa ni/
[17484] rtsa ba'i shes pa de nyid la/
[17485] lus kyi bag chags yod pas/
[17486] sha/
[17487] khrag
[17488] 'od/
[17489] yid lus 'char ba'i cha nas brjod pa'o/
[17490] /bzhi pa ni/
[17491] shes pa de nyid la ma dag pa'i las dang bag chags kyi 'byung khungs kun gyi gzhi byed pa'i cha nas brjod pa'o/
[17492] /de ltar ming bzhir brjod kyang*/
[17493] don shes pa gcig gi cha la ldog pa bzhir dbyer yod pa la btags pa yin no/
[17494] /de ltar dang po'i 'gyu cha nas bzung ste da lta'i bar du shes pa thams cad kyi rten kun gzhi dang de la brten pa tshogs brgyad du gnas pa'ang cha so sor dbye na rtsa ba 'khor ba'i go 'byed 'char ba'i gzhis ye don dang 'khor 'das su sbyor bas sbyor ba don dang lus su  snang bas lus dang sems kyi bag chags brten pas kun gzhi gzhir bzhag la de dus shes pa'i rnam par yod phyi nang la ma chad pas kun gzhi rnam shes su btags so/
[17495] /de las dbang shes lnga la rang rang gi shes pa rtog med yul lnga 'dzin pa'i cha nas sgo lnga'i rnam shes su btags so/
[17496] /de dus  rtog dpyod kha nang bltas kyi rtogs pas dang po der mjal bas yid shes dpyod pas khyad par so sor 'dzin pa la don nyid du 'dod de/
[17497] sems gcig la ldog pa tha dad du shes par bya'o/
[17498] /byed las ni/
[17499] yes 'khrul gzhi byed/
[17500] sbyor bas lus sems 'brel nas bde sdug gi kun sbyor byed/
[17501] lus kyis lus dang de'i tshogs pa du ma'i rkyen byed/
[17502] bag chags kyi las dang nyon mongs pa'i sog byed dang rgyu rkyen byed pa'o/
[17503] /sgras 'jug pa'i rgyu mtshan ni/
[17504] bag chags snga phyi'i nying mtshams dang*/
[17505] las kyi rnam smin lnga phyi'i 'brel dang*/
[17506] rgyu 'bras kyi sdebs dang*/
[17507] kun tu sbyor ba'i 'ching ba byed pas/
[17508] kun gzhi zhes bya ba'i sgra 'jug pa'o/
[17509] /gnyis pa chos sku rgyas par bshad pa ni/
[17510] thal 'gyur las/
[17511] chos kyi sku ni spros bral te/
[17512] /rang kar 'dzin pa'i mtshan ma med/
[17513] /ngo bo stong gsal dbyer med la/
[17514] /dbye ba chos dang longs sprul*/
[17515] /gsum gyis phye bas khyad par 'jug
[17516] /nges tshig chos ni yang dag lam/
[17517] /sku ni de las 'grub pa'o/
[17518] /zhes gsungs pas/
[17519] chos sku'i ngo bo/
[17520] nges tshig
[17521] dbye ba/
[17522] byed las/
[17523] sgra 'jug pa'i rgyun mtshan dang lnga las/
[17524] dang po ngo bo ni/
[17525] thog ma'i ka dag chen po nang gsal rang bzhin lhun grub kyi 'char gzhi phra ba'i ye shes su gnas pa dang*/
[17526] 'khrul dus de'i gdangs la bzhag pas blo dngos spros bral nyag gcig tu rtogs nas nyams su myong cha dang bcas pa ste/
[17527] de nyid las/
[17528] bzhugs tshul gnas lugs rnam pa gnyis/
[17529] /thog ma'i gzhi la gnas pa dang*/
[17530] /'khrul pa'i yul la gnas pa'o/
[17531] /thog ma'i ngo bo rang bzhin dang*/
[17532] /thugs rje rnam pa gsum du gnas/
[17533] /de yang ngo bo skur gnas pas/
[17534] /chos dang longs spyod sprul pa'i char/
[17535] /ma phye 'byed pa med pa'i tshul/
[17536] /babs las grub pa nyid las kyang*/
[17537] /sku mdog la sogs blo yul med/
[17538] /rang bzhin 'char byed 'od kyi tshul/
[17539] /dkar dmar ser dang ljang mthing ni/
[17540] /mtshan ma ris can ma yin par/
[17541] /ris med shes byi babs las grub/
[17542] /thugs rje 'char ba sna tshogs las/
[17543] /'di 'dra gcig tu nges med pas/
[17544] /sna tshogs snang phyir gzhi zhes bya/
[17545] /'khrul pa'i yul la rang gzhag dang*/
[17546] /cog gzhag rang grol rgyas gdab bo/
[17547] /zhes pa dang*/
[17548] rang shar las/
[17549] chos sku ye shes chen po'i lung*/
[17550] /mtshan nyid rnam pa gsum dang ldan/
[17551] /ngo bo rang bzhin thugs rje gsum/
[17552] /chos kyi sku yi mtshan nyid yin/
[17553] /ces so/
[17554] /de da lta gang na yod ce na/
[17555] /snying ga dpal gyi be'u rin po che gsang ba'i mdzod na yod par/
[17556] de nyid las/
[17557] chos kyi sku yi pho brang du 'gyur med 'di/
[17558] /rang rang tsit+ta'i dkyil na gsal bar gnas/
[17559] /stong pa ye shes snying po'o/
[17560] /gsal ba 'od kyi snying po'o/
[17561] /rang byung rig pa'i snying po'o/
[17562] /snying po gsum ldan chos kyi sku/
[17563] /ye shes don rtogs sa lam bgrod du med/
[17564] /brjod pa'i mtha' bral chos sku chen po 'di/
[17565] /kun la gnas te kun gyis rtogs pa med/
[17566] /yid med sems med ma rig 'khrul pa med/
[17567] /ces so/
[17568] /'di la res gzhi gnas kyi ye shes su btags/
[17569] res chos skur btags/
[17570] res grol gzhir btags pa rnams/
[17571] ngo bo gcig la ldog pa'i cha nas brjod de/
[17572] sku dang ye shes 'du 'bral med pa'i dgongs pa yin par shes par bya'o/
[17573] /gnyis pa nges tshig ni/
[17574] zab pa dang rgya che ba'i chos kyi snying po 'dus pas chos sku zhes bya'o/
[17575] /gsum pa dbye ba na/
[17576] gzhi ka dag chen po'i don rang bzhin rnam dag dang*/
[17577] de lus la yod pa dang*/
[17578] glo bur dri bral gyi chos sku dam pa dang gsum la ltos nas/
[17579] sku gsum dang de las phye bas dgur 'gyur te/
[17580] rang shar las/
[17581] sku la bsam gyis mi khyab kyang bsdu na gsum du 'dus so/
[17582] /gang zhe na/
[17583] chos kyi sku mtshan ma'i yul las 'das pa dang*/
[17584] longs spyod rdzogs pa'i sku gzung ba'i yul las 'das pa dang*/
[17585] sprul pa'i sku chags pa'i yul las 'das pa'o/
[17586] /de yang chos kyi sku la gsum ste/
[17587] chos kyi sku'i chos sku dang*/
[17588] chos kyi sku'i longs sku dang*/
[17589] chos kyi sku'i sprul pa'i sku'o/
[17590] /de yang chos kyi sku'i chos sku ni rig pa ste/
[17591] chos ni yul du snang ba/
[17592] sku ni rig pa'i ngo bo ma 'gags pa'o/
[17593] /chos kyi sku'i longs sku ni/
[17594] 'od lnga/
[17595] chos kyi sku'i sprul sku ni/
[17596] mig gi dbang po la mthong ba ma 'gags pa'o/
[17597] /chos kyi sku'i yul ni/
[17598] nam mkha' rnam par dag pa/
[17599] chos kyi sku'i gnas tsit+ta/
[17600] chos kyi sku'i lam/
[17601] /rin po che shel gyi sbu gu can yin no/
[17602] /longs spyod rdzogs pa'i sku la yang gsum ste/
[17603] longs spyod rdzogs pa sku'i chos sku dang*/
[17604] longs sku'i longs sku dang*/
[17605] longs sku'i sprul sku'o/
[17606] /de'ang longs spyod rdzogs pa sku'i chos sku ni/
[17607] ye shes lnga'i snang ma 'gags par sang nge gnas pa yin no/
[17608] /longs spyod rdzogs pa sku'i longs sku ni/
[17609] thig le rnam pa lnga'i lam dang bcas pa'o/
[17610] /longs spyod rdzogs sku'i sprul sku ni/
[17611] sgo lnga'i shes yul la shar ba'i rig pa'o/
[17612] /longs spyod rdzogs pa sku'i gnas ni/
[17613] a wa d+hU tI'o/
[17614] /longs spyod rdzogs pa sku'i lam ni rtse chung g.yas pa'o/
[17615] /sprul pa'i sku la gsum ste/
[17616] sprul pa sku'i chos sku dang*/
[17617] sprul pa'i sku'i longs sku dang*/
[17618] sprul pa'i sku'i sprul sku'o/
[17619] /de yang 'di lta ste/
[17620] sprul pa sku'i chos sku ni/
[17621] sgron ma gnyis so/
[17622] /sprul pa sku'i longs sku ni/
[17623] 'od lnga mthong pa'o/
[17624] /sprul pa sku'i sprul sku ni/
[17625] nyon mongs pa lnga shar ba'i so so rang gi rig pa'o/
[17626] /sprul pa sku'i gnas/
[17627] klad pa'o/
[17628] /sprul pa sku'i lam mig go
[17629] /sprul pa sku'i yul 'khrul du snang yin no zhes so/
[17630] /de'ang chos sku sems dang nyon mongs su med la/
[17631] de'i dbye ba sku gsum gyi longs sku'i sprul sku dang*/
[17632] sprul sku'i sprul sku gnyis sgo lnga'i shes pa dang nyon mongs su brjod pa 'gal lo snyam na/
[17633] mi 'gal te/
[17634] rnam shes dang nyon mongs kyi rang dus na rig pa'i rang gdangs yod pas de la brjod kyi/
[17635] rnam shes dang nyon mongs pa dngos sprul sku ma yin no/
[17636] /bzhi pa byed las ni/
[17637] ngo bo ka dag gi chos sku des grol gzhi byed la/
[17638] lam dus ngang dngas kyi chos skus grol byed kyi las byed la/
[17639] sku gsum po des dag byed dang dag gzhi'i bya ba byed do/
[17640] /lnga pa sgra 'jug pa'i rgyu mtshan ni/
[17641] ye nas rdul dang bral zhing dri ma de pa dang*/
[17642] gnas skabs rang la yod kyang ngo ma shes pas gsang ba'i chos su yod pa dang*/
[17643] mthar phyin don du gnyer bya'i 'bras bur yod pa'i chos yin pas chos kyi sku'i sgra brjod pa nyid do/
[17644] /don gnyis pa sems dang ye shes kyi khyad par la gnyis te/
[17645] ngo bo mdor bstan pa dang*/
[17646] so so'i rang bzhin rgyas par bshad pa'o/
[17647] /dang po ni/
[17648] mu tig phreng ba las/
[17649] sems dang ye shes dbye ba ni/
[17650] /mkhas pa rnams kyis shes par bya/
[17651] /zhes 'byung bas/
[17652] sems ni/
[17653] /rtsa ba ma rig pa dang mtshungs par ldan pa dri ma dang bcas pa'i chos 'khor ba rang ka ma ye shes kyi nyi ma sgrib pas sprin dang 'dra la/
[17654] /ye shes ni/
[17655] chos kyi sku dang mtshungs par ldan pa dri ma med cing sems kyi dran bsam dang lhan cig mi gnas pa nyi ma lta bu ste/
[17656] de nyid las/
[17657] /sems ni bag chags kun gyi gzhi/
[17658] /lus can rnams kyi dri ma yin/
[17659] /gzung ba yul la 'dzin pa sems/
[17660] /de phyir 'khor ba'i chos nyid do/
[17661] /zhes pa dang*/
[17662] yang*/
[17663] ye shes dran gzhi nyid dang bral/
[17664] /ces so/
[17665] /klong drug pa las kyang*/
[17666] sems dang ye shes rang gi ngo bo ma phyed na/
[17667] nyi ma sprin phung gis bsgribs  pa dang 'dra ste phyir snang ba'i don byed mi nus so zhes so/
[17668] /de'ang sems ni/
[17669] las dang nyon mongs pa dang bag chags thams cad kyi gzhi dang 'byung khungs dang gsog byed dang kun nas slong ba dang*/
[17670] ma rig pa'i khyim na rtag tu gnas pas ye shes kyi nyi ma dang 'gal zhing sgrib pa ste/
[17671] rang shar las/
[17672] sems ni bag chags thams cad sdud pa'o/
[17673] /sems ni nyon mongs pa thams cad gsog pa'o/
[17674] /sems ni bag chags thams cad kyi gzhi yin te
[17675] /bag chags de yang 'gegs par dka' bas/
[17676] rang gi snang ba sgrib par byed pa/
[17677] ma rig pa mnyam du gnas pas/
[17678] zhes dang*/
[17679] mu tig phreng ba las/
[17680] sems ni 'dus tshogs 'byung ba'i phyir/
[17681] /dri ma nyid dang yang sbags pas/
[17682] /kun gzhi sdud pa'i sems la sogs/
[17683] /dri ma'i grangs su gyur pas na/
[17684] /zhes so/
[17685] /de'ang rig pa la sgrib byed sems de yod par ldan pas sems can zhes bya la/
[17686] sems des las bsags pas 'khrul pa nyid 'khrul gcig nas gcig tu 'khor ba'i las byed do/
[17687] /sems de rig pa las grol/
[17688] /dag zad byang na sangs rgyas zhes bya ste/
[17689] rig pa dri ma dang bral ba'i phyir ro/
[17690] /des na bral bya dri ma'i tshogs yang dag pa ni/
[17691] sems kho na yin te/
[17692] de nyid las/
[17693] sems de bral na sangs rgyas sa/
[17694] /lus can kun gyi dri ma zad/
[17695] /'gro ba rnams ni sems des 'gro/
[17696] /de min 'gro bar nus min te/
[17697] /de phyir 'gro rnams 'khrul 'khor bzhin/
[17698] /ces so/
[17699] /sems de yang yul snang 'di dang 'di'o zhes brda dang ming dang spyi 'dzin pa gzung ba yul gyi sems dang*/
[17700] de'i khyad par la dpyod cing zhib mor 'byed pa 'dzin pa yul can gyi sems gnyis su 'dus pa yin pas/
[17701] gzung ba yul la 'dzin pa sems/
[17702] /zhes bshad pa yin no/
[17703] /'di dag dgos par thun mong gi gi gzhung las kyang*/
[17704] sems 'gags pa de sku yis mngon sum mdzad/
[17705] ces pa dang*/
[17706] tshigs gsal du/
[17707] sems dang sems las byung ba'i 'jug pa yang rgyun chad dang zhes pa dang*/
[17708] dkon mchog brtsegs pa las/
[17709] sems dang yid dang rnam par shes pa dang yang bral la/
[17710] ting nge 'dzin gyi gnas kyang mi 'dor ba ste/
[17711] 'di ni de bzhin gshegs pa'i thugs kyi gsang ba bsam gyis mi khyab pa'o zhes gsungs pa yin no/
[17712] /ye shes ni/
[17713] nam mkha' ltar spros pa zhi zhing sangs rgyas kyi chos tshad med pa'i gzhi dang 'byung khungs 'khor ye shes rgya mtsho'i tshogs dang lhan cig chos sku'i khyim na rtag tu gnas pas nyon mongs pa dang bag chags kyi tshang tshing thams cad bsregs pas me ltar gnas pa ste/
[17714] mu tig phreng ba las/
[17715] rnam par rtog pa kun bsregs pas/
[17716] /ye shes nyid ni me bzhin za/
[17717] /nam mkha' nyid dang mtshungs pa yin/
[17718] /stong gsal rig bcas nyid yin no/
[17719] /zhes so/
[17720] /'dir mi shes pa kha cig
[17721] sems med na bems po'am mun pa ltar 'gyur ro zhes pa'ang thos pa chung ba yin te/
[17722] sems med kyang ye shes yod pas rig pa 'gag pa ma yin pa'i phyir ro/
[17723] /de'ang ma rig pa 'khrul pa'i sems 'gags pas/
[17724] ye shes gsal ba'i nyi ma 'char te/
[17725] mtshan mo sangs pas nyin mo shar ba bzhin no/
[17726] /kha cig ni/
[17727] ma rig pa rig pa'i khyab byed yin pas/
[17728] sems 'gags dus rig pa 'gag par 'dod pa'ang shin tu nor ba chen po ste/
[17729] rig pas ma rig pa la phar khyab kyang*/
[17730] ma rig pa la tshur ma khyab ste sangs rgyas kyi ye shes bzhin no/
[17731] /sems la ma rig pas khyab pas/
[17732] sems kyi khyab byed du 'thad kyi/
[17733] rig pa la ma khyab pas/
[17734] ma rig pa rig pa'i dbyings nas ldog pa'am rgyun 'chad par 'dod do/
[17735] /des na sems 'gags dus gzhi ma rig pa cha dang bcas pa 'gags kyang*/
[17736] rig pa ma 'gags te 'gags gzhi rig pa yin pa'i phyir ro/
[17737] /rig pa'ang med na gang gi steng du 'gag bsam par 'os so/
[17738] /'dir ma rig pa sems kyi cha dang bcas pa 'gags pas rig pa ye shes su rgyas te mkhyen pa gnyis la longs spyod pa ni/
[17739] mu tig phreng ba las/
[17740] thugs ni bskyod pa kun bral bas/
[17741] /bems po lta bu ma yin te/
[17742] shes shing rig la gsal byed snang*/
[17743] /zhes gsungs pa yin no/
[17744] /de na sems dang ye shes so so yin te/
[17745] thun mong gi lus las kyang*/
[17746] sems dang sems nyid rang bzhin gyis dag pa gnyis su 'byed do/
[17747] /de la sems ni kun rtog pa 'khor ba'i chos/
[17748] sems nyid ni spros pa dang bral ba mya ngan las 'das pa'i chos te/
[17749] 'phags pa shes rab kyi pha rol tu phyin pa stong phrag brgyad pa las kyang*/
[17750] sems la sems ma mchis te/
[17751] sems kyi rang bzhin ni 'od gsal ba lags so zhes gsungs so/
[17752] /sems la zhes pa ni gzhi bsdu ba ste ngo bo 'i gnas lugs su mtshon nas/
[17753] sems spros pa can kun rtog pa dri ma'i chos 'phro 'du dang rtse gcig pa khams gong ma'i 'jug pa lta bu rnams rang bzhin med de/
[17754] sems kyi rang bzhin/
[17755] sems kyi gnas lugs/
[17756] sems nyid ces pa ming gi rnam grangs te de nyid kyi gshis 'od gsal ba'i ye shes su gnas so zhes 'byung ngo*/
[17757] /sems dang sems nyid 'byed par mi shes pa'i blun pos kyang sde snod shes par rlom pa rnams mngon pa'i nga rgyal can du zad do/
[17758] /de ltar sems dang ye shes legs par phye nas thun mong pa dmigs pa bcas kyi theg par sems la gzhi lam 'bras bur byed kyang*/
[17759] de thams cad don thog tu ma phebs pas/
[17760] theg pa 'dir ye shes la sangs rgyas kyi gzhi lam 'bras bur rnam par 'jog pas/
[17761] myur por 'khor ba las 'grol la/
[17762] gzhan dag 'khor ba'i rtsa ba la byang chub re bas ring mo zhig na'ang de thob pa dka' ste/
[17763] gzhi 'cha' lugs 'dzol ba'i phyir ro/
[17764] /kun tu bzang po thugs kyi me long las/
[17765] sems las sangs rgyas 'dod pa nga las gol ba yin/
[17766] ces gsungs so/
[17767] /gol lugs ni/
[17768] rigs pa dang lung gnyis kas gnod pa can zhig ste/
[17769] 'di ltar sems las sangs rgyas dang lam dang*/
[17770] gzhi gsum 'cha' na/
[17771] 'cha' gzhi sems de nyid gzung 'dzin dang bcas pa'i phyir khyed kyi gzhis lam 'bras bu ril por gzung 'dzin dang bcas par thal lo/
[17772] /'dod nas sangs rgyas mi 'grub pa dang grub kyang phyin ci log tu thal te/
[17773] gzung 'dzin las ma grol ba'i phyir ro/
[17774] /yang sems bag chags dang las sna tshogs sdud pa ltar/
[17775] gzhi lam 'bras bu yang der thal la/
[17776] 'dod na 'khrul par thal ba'i skyon yod dod/
[17777] /tshur rgol bas 'di skad du/
[17778] sems med na des kyang sangs rgyas mi rigs la/
[17779] sangs rgyas de dag bya sems kyi khyad par du byas par khyed kyang 'dod pa'i phyir ro zhe na/
[17780] lan smras pa/
[17781] sems med pa dang yod pas sangs rgyas pa ma yin gyi/
[17782] chos sku'i ye shes yod med kyis de ltar byung ba'o/
[17783] /sems kyi 'khrul pa sangs pas sangs rgyas khyad par byas pa bden du chug kyang da dung gzhi lhun grub kyi sangs rgyas kyis ma nges pas bden po dngos kyang ma yin la/
[17784] dag byar sangs kyang sangs pa'i dag bya de sangs rgya ma yin pas/
[17785] sangs rgyas sems las byung ba ma yin no/
[17786] /'dir lung gis kyang gnod de/
[17787] thun mong gi lung*/
[17788] dbu ma 'jug pa las kyang*/
[17789] sems 'gags pa de sku yis mngon sum mdzad/
[17790] ces pa dang*/
[17791] thun mong ma yin pa'i lung*/
[17792] rdo rje rtse mo las kyang*/
[17793] rnam par shes pa'i khams lnga dag pa ni ye shes lnga'i rang bzhin no zhes pa la sogs pa gnas 'gyur bshad de/
[17794] sems dngos las sangs rgyas 'grub na/
[17795] dag bya dang gnas gyur don med do/
[17796] /bla na med pa'i lung*/
[17797] rig pa rang shar gyi rgyud le'u brgyad cu rtsa drug pa'i phyir rgol ba thams cad sun dbyung ba'i le'u las/
[17798] la la dag gi 'dod pa ni/
[17799] /sems la 'bras bu tshol bar 'dod/
[17800] /de la ldog pa'i 'di lta ste/
[17801] /sems kyi dngos po ci tsam lags/
[17802] /dris lan rgyas par btab pa ni/
[17803] /sems la dngos po med pa'i phyir/
[17804] /'o na sems kyi mtshan nyid ci/
[17805] /dris lan rgyas par gdab pa ni/
[17806] /sems la dngos po med pa'i phyir/
[17807] /chos nyid gzung 'dzin ga la yod/
[17808] /dper na nam mkha'i mtshan nyid bzhin/
[17809] /gzung dang 'dzin pa med pa'i phyir/
[17810] /de la ldog pa'i tshig smras pa/
[17811] /sems la gzung 'dzin yod dam med/
[17812] /dris lan rgyas par gdab pa ni/
[17813] /sems la gzung dang 'dzin yod kyang*/
[17814] /chos nyid gzung 'dzin med pa'i phyir/
[17815] /de la ldog pa yang smras pa/
[17816] /gang gi dam bca' nyams par 'gyur/
[17817] /sems dang chos nyid gcig pa'i phyir/
[17818] /sems la gzung 'dzin byung gyur na/
[17819] /sangs rgyas 'bad pas rnyed mi 'gyur/
[17820] /sems la gzung 'dzin yod pa'i phyir/
[17821] /dris lan bzlog ste smras pa ni/
[17822] /gal te sems med sangs rgyas nyid/
[17823] /khyod kyi rnyed dam gang gi phyir/
[17824] /de la dris lan rgyas btab pa/
[17825] /sems la 'bras bu mi 'tshol te/
[17826] /sems las sna tshogs 'byung ba'i phyir/
[17827] /sems can bag chags sdud pa yin/
[17828] /'dzin pa yul la 'gyu ba'i phyir/
[17829] /sems ni 'khor ba'i rtsa ba yin/
[17830] /sems ni spang ba'i rim pa yin/
[17831] /ci phyir sems su yod pa'i phyir/
[17832] /sems ni 'khrul pa'i rtsa ba ste/
[17833] /thams cad de las gyes pa yin/
[17834] /'dra gzhi dag las gol ba'i phyir/
[17835] /sems ni dri ma can du bstan/
[17836] /ci phyir rnam rtog yod pa'i phyir/
[17837] /sems ni bya sgro lta bu yin/
[17838] /ci phyir sems pa med pa'i phyir/
[17839] /de nas bzlog pa'i tshig smras pa/
[17840] /'o na ji ltar sems nyid 'dod/
[17841] /de nas drin lan rgyas gnang ba/
[17842] /sems la 'bras bu mi 'dod de/
[17843] /rig pa'i ye shes yod pa'i phyir/
[17844] /'o na rig pa 'di nyid la/
[17845] /mtshan nyid rnam pa du dang ldan/
[17846] /de nas dris lan 'di ltar bya/
[17847] /rig pa'i ye shes mtshan nyid ni/
[17848] /stong dang gsal dang khyab pa yin/
[17849] /ces so/
[17850] /rig pa la gzhi byed lam byed 'bras bu byed na/
[17851] rig pa de nyid dngos po mtshan mar mi 'gyur ram zhe na/
[17852] mi 'gyur te/
[17853] stong pa dang gsal ba dang 'dzin zhen gang yang med pa'i phyir ro/
[17854] /yang de nyid las/
[17855] shes rig gsal ba nyid du yod/
[17856] /ci phyir gsal bar yod gyur na/
[17857] /mtshan ma can du mi 'gyur ram/
[17858] /ci phyir gsal bas mdzes pa'i phyir/
[17859] /de la dris lan 'di ltar bya/
[17860] /mtshan ma can du mi 'gyur te/
[17861] /de la chags pa med pa'i phyir/
[17862] /de yang 'di ltar shes par bya'o/
[17863] /dper na nyi ma'i dkyil 'khor bzhin/
[17864] /gsal yang phyogs su ma lhung ba'o/
[17865] /ci phyir zhe 'dod med pa'i phyir/
[17866] /ces so/
[17867] /gnyis pa so so'i rang bzhin rgyas par bshad pa la gnyis te/
[17868] sems dang ye shes kyi rang bzhin rgyas par bshad pa'o/
[17869] /dang po ni/
[17870] thal 'gyur las/
[17871] sems dang ye shes gnad nyid ni/
[17872] /sems zhes bya ba 'khrul rtog la/
[17873] /ngo bo 'jug cing khyab pa ste/
[17874] /dran bsam rnam kyis gzhi ma'o/
[17875] /dbye ba dag dang ma dag pa'o/
[17876] /nges tshig bsam pas dran yul bskyed/
[17877] /gang la sems dang gang gis sems/
[17878] /gang sems pa dang gang phyir sems/
[17879] /zhes gsungs pas/
[17880] 'di la ngo bo/
[17881] nges tshig
[17882] dbye ba/
[17883] so so'i don dang bzhi las/
[17884] dang po ngo bo ni/
[17885] yul yul can gzung 'dzin du skyes pa'i shes pa gang zhig ma rig pa khyab byed du yod pa/
[17886] nges tshig ni
[17887] gzung 'dzin du skyes pas yul dang yul can du sems pas sems zhes bya'o/
[17888] /gong ma gnyis kyi sems kyang ting nge 'dzin rtse gcig la chags pa'i gzung 'dzin no/
[17889] /'dod pa na kun rtog rags pa'o/
[17890] /dbye na/
[17891] dag pa dang ma dag pa gnyis so/
[17892] /dag pa la sems nyid dag pa dang*/
[17893] sems dag pa gnyis las/
[17894] sems nyid dag pa ni/
[17895] sems sems byung dang dngos po mtshan mar 'dzin pas stong pa'i chos nyid de bzhin nyid so so rang gi rig pa ste/
[17896] sgra gcan 'dzin gyi yul la bstod pa las/
[17897] smra bsam brjod med shes rab pha rol phyin/
[17898] /ma skyes mi 'gag nam mkha'i ngo bo nyid/
[17899] /so so rang gi ye shes spyod yul ba/
[17900] /dus gsum rgyal ba'i yum la phyag 'tshal lo/
[17901] /zhes 'byung ba bzhin no/
[17902] /sems dag pa ni/
[17903] lam dus kyi sems rtog pas ma bslad pa thar pa'i rgyur rung ting nge 'dzin du skyes pa dang*/
[17904] rtogs bcas snying rje sems bskyed la sogs pa thar pa'i rgyu rung rnams te/
[17905] rin chen phreng ba las/
[17906] stong nyid snying rje'i snying po can/
[17907] /byang chub bsgrub pa kha cig la'o/
[17908] /zhes pa dang*/
[17909] ma chags mi sdang gti mug med/
[17910] /des bskyed las ni dge ba'o/
[17911] /zhes pa lta bu rnams so/
[17912] /'di dag kyang rang byung gi don dam don spyi 'dzin pa las dngos su dmigs par mi nus pas/
[17913] 'khor ba'i char gtogs pa'i sems su bsdus pa ste/
[17914] rgyud bla ma las/
[17915] rang byung nyid kyi don dam de/
[17916] /dad pa nyid kyi rtogs bya la/
[17917] /nyi ma'i dkyil 'khor 'od gsal yang*/
[17918] /mig med pas ni mthong ba med/
[17919] /ces gsungs pa bzhin no/
[17920] /ma dag pa'i sems la dbye na gnyis te/
[17921] mdor bstan pa dang*/
[17922] rgyas par bshad pa'o/
[17923] /dang po ni dbyings la ma dag pa med kyang*/
[17924] de las g.yos dus gzhi snang las go ma 'gags par gang yang shar te/
[17925] ma rig pa'i rol pa las sems/
[17926] sems kyi rgyan las yid/
[17927] yid las nyon mongs su shar ba'o/
[17928] /de yang rol pa ni nus pa'am rtsal lam zer ltar de las byung ba'i gdangs tsam ste/
[17929] sa bon las myu gu dang*/
[17930] byad kyi rnam pa las de'i gzugs brnyan me long du shar ba bzhin no/
[17931] /rgyan ni de las smin sor shar ba 'bru'i cha tsam ste sa bon me tog dang rgya'i 'bur bzhin no/
[17932] /de ltar yang rang shar las/
[17933] yang dag par ka dag gi snang ba la ma rig pa med/
[17934] sems med/
[17935] yid med kyang*/
[17936] lhun grub kyi rtsal las/
[17937] ma rig pa byung*/
[17938] ma rig pa'i rol pa las sems byung*/
[17939] sems kyi rgyan las yid byung*/
[17940] yid kyi yul las dug lnga byung*/
[17941] dug lnga las nyon mongs pa bcu drug byung*/
[17942] bcu drug las nyi shu rtsa lnga byung*/
[17943] de las lnga bcu rtsa gcig byung*/
[17944] de las stong phrag brgyad cu rtsa bzhi byung ngo zhes so/
[17945] /gnyis pa rgyas par bshad pa la gsum ste/
[17946] rtsa ba ma rig pa'i dbye ba/
[17947] de las byung ba sems kyi dbye ba/
[17948] de las byung ba nyon mongs pa'i dbye ba rgyas par bshad pa'o/
[17949] /dang po ni yang de nyid las/
[17950] ma rig pa 'di lta ste/
[17951] rtsa ba sems kyi ma rig pa dang*/
[17952] 'khrul pa yul gyi ma rig pa dang*/
[17953] 'khrul gzhi gzhi'i ma rig pa dang*/
[17954] 'dzin pa rtog pa'i ma rig pa dang*/
[17955] bcos ma lam gyi ma rig pa dang*/
[17956] mi shes rmongs pa'i ma rig pa dang*/
[17957] de ltar ma rig pa rnam pa drug tu byung ste rang gi snang ba mi mthong ngo zhes so/
[17958] /de yang rim pa ltar/
[17959] thog ma'i rig pa rang ngo ma shes pas rang la gzhan du 'khrul pa'i rmongs pa dang*/
[17960] snang yul gyi ngo bo rang bzhin med par ma shes pa'i rmongs pa dang*/
[17961] /rkyen las 'khrul pa tho yor mir 'khrul pa lta bu'i rmongs pa dang
[17962] rig pa'i ngo bo la bdag med bzhin du rnam pa la bdag tu rmongs pa bdag gi khyim zhes pa lta bu'i rmongs pa dang*/
[17963] lam ltar bcos pa dang*/
[17964] gnyen po dug tu song nas grol du mi ster ba'i rmongs pa dang*/
[17965] rang bzhin gyis 'od gsal ba'i don ma shes pas rtag tu 'khor ba na rmongs pa'o/
[17966] /gnyis pa de las byung ba'i sems kyi dbye ba ni/
[17967] rang shar las/
[17968] sems kyi dbye ba 'di lta ste/
[17969] sems kyi dbye ba 'di lta ste/
[17970] sna tshogs sdud pa chu lta bu'i sems dang*/
[17971] gtsang btsog med pa phag lta bu'i sems dang*/
[17972] dpa' rtul che ba stag lta bu'i sems dang*/
[17973] yang ba sgro lta bu'i sems dang*/
[17974] bskyod pa rlung lta bu'i sems dang*/
[17975] rab tu myos pa 'dam rdzab lta bu'i sems dang*/
[17976] mched pa me stag lta bu'i sems dang*/
[17977] 'dod pa bya lta bu'i sems dang*/
[17978] rgyas pa yal ga lta bu'i sems dang*/
[17979] 'gog par dka' ba gar sbyin lta bu'i sems dang*/
[17980] gza' gtad med pa smyon pa lta bu'i sems dang bcu gcig go zhes so/
[17981] /de dag kyang rim pa ltar yul dang bag chags sna tshogs bsdus pas chu dang*/
[17982] blang dor la rmongs pas phag dang*/
[17983] zhe sdang dang nga rgyal rags pas stag dang*/
[17984] yul du ma la 'jug las zin gcig tu ma nges pa bya sgro dang*/
[17985] 'gyu ba la thogs pa med pa rlung dang*/
[17986] yul la sred pas myos pa rdzab dang*/
[17987] gcig nas du mar rnam rtog mched pa med dang*/
[17988] yul dang du len par 'dod pa bya dang*/
[17989] shes pa'i rtsal rgyas pas don la dpyod pa yal ga dang*/
[17990] yul gyis rig pa bzung nas de'i dbang du song ba gar sbyin dang*/
[17991] yal ma yul gyi shes pa gtad med du 'phyo ba smyon pa lta bu'i sems so/
[17992] /'di dag kyang yul dang rkyen gyis dge mi dge lung ma bstan gyi sems gsum du 'dus so/
[17993] /sems las yid byung ste/
[17994] kun tu tshol ba'i yid la sogs pa drug go
[17995] /gsum pa de las byung ba nyon mongs pa'i dbye ba la gsum ste/
[17996] drug rtsa ba'i nyon mongs pa/
[17997] bcu drug nye ba'i nyon mongs pa/
[17998] phra rgyas gsal ba mtha' yas pa'i nyon mongs pa'o/
[17999] /dang po ni nyi zla kha sbyor las/
[18000] nyon mongs pa ni drug ste/
[18001] ma rig pa zhes bya ba ni gzhi 'khrul rtog gi cha 'dzin pa'o/
[18002] /gti mug ni shes rab kyi cha las 'khrul pa'o/
[18003] /zhe sdang ni bskyed pa'i rim pa las 'khrul pa'o/
[18004] /nga rgyal ni lta ba'i cha las 'khrul pa'o/
[18005] /'dod chags ni snang ba'i cha las 'khrul pa'o/
[18006] /phrag dog ni ma rtogs pa'i cha las 'khrul pa'o zhes so/
[18007] /de'ang rim pa ltar yul yul can du 'khrul rtog gi cha'i rmongs pa dang*/
[18008] shes rab rig pa las log tsam gyi mi shes pa dang*/
[18009] yul la sdang ba'i cha can dang*/
[18010] nga'o snyam pa'i khengs pa dang*/
[18011] yul la sred pa dang*/
[18012] don ma rtogs pas gzhan la khro ba rnams so/
[18013] /gnyis pa bcu drug pa nye ba'i nyon mongs pa ni/
[18014] rang shar las/
[18015] bcu drug po gang zhe na/
[18016] ma rig pa dang*/
[18017] sems dang*/
[18018] yid dang*/
[18019] 'dzin pa dang*/
[18020] rtog pa dang na/
[18021] ma shes pa dang*/
[18022] ma mthong ba dang*/
[18023] ma rtogs pa dang*/
[18024] ma go ba dang*/
[18025] rang gi de ma dag pa dang*/
[18026] nga yir bzung ba dang*/
[18027] gzhan la ser snang byed pa dang*/
[18028] 'dod pa dang*/
[18029] chags pa dang
[18030] khengs pa dang*/
[18031] 'phro ba dang bcu drug go zhes so/
[18032] /de dag kyang rim pa ltar/
[18033] de kho na nyid ma shes pa'i rmongs pas kun nas nyon mongs par byas pa dang*/
[18034] yul la sems pa bzung ba dang*/
[18035] yul can la 'dzin pa yid dang*/
[18036] gnyis ka la bdag tu 'dzin pa dang*/
[18037] kun tu rtog pa dang*/
[18038] don ma rig pa dang*/
[18039] gnas lugs gnyer bya ma mthong ba dang*/
[18040] tshig don ma rtogs pa dang*/
[18041] rnam spyi ma go ba dang*/
[18042] 'khrul par shes nas dam bcas pa'i don snga ma nor ba'i rnam pa dang*/
[18043] yul nga yir 'dzin pa dang*/
[18044] gzhan phun sum tshogs pa la mi dga' ba dang*/
[18045] yul dang len pa dang*/
[18046] yul la lhag par sred pa dang*/
[18047] cung zad kyis rlom zhing khengs pa dang*/
[18048] yul la 'phro zhing khro ba rnams so/
[18049] /gsum pa phra rgyas gsal ba mtha' yas pa'i nyon mongs pa la gsum ste/
[18050] nyi shu rtsa lnga/
[18051] lnga bcu rtsa gcig
[18052] stong phrag brgyad cu rtsa bzhi'o/
[18053] /dang po ni rtsa ba'i ma rig pa khyab byed du yod pas logs su ma bgrangs par/
[18054] khyab bya dug lnga la lngar bya phye bas nyi shu rtsa lnga ste/
[18055] rang shar las/
[18056] gti mug la lnga ste/
[18057] rab tu rmugs pa'i gti mug dang*/
[18058] ma shes pa'i gti mug dang*/
[18059] ma mthong ba'i gti mug dang*/
[18060] shin tu 'thibs pa'i gti mug dang*/
[18061] rab tu myos pa'i gti mug dang lnga'o/
[18062] /'dod chags la'ang lnga ste/
[18063] zhe la 'dod pa'i 'dod chags dang*/
[18064] shin tu gdung ba'i 'dod chags dang*/
[18065] srog la mi lta ba'i 'dod chags dang*/
[18066] zhe sdang dang bcas pa'i 'dod chags dang*/
[18067] mkha' la spyod pa'i 'dod chags dang lnga'o/
[18068] /zhe sdang la yang lnga ste/
[18069] 'dod pa shas che ba'i zhe sdang dang*/
[18070] khro ba dang bcas pa'i zhe sdang dang*/
[18071] shin tu rags pa'i zhe sdang dang*/
[18072] gti mug dang bcas pa'i zhe sdang dang*/
[18073] dus kyi 'brug char lta bu'i zhe sdang lnga'o/
[18074] /nga rgyal la yang lnga ste/
[18075] zil gyis gnon pa seng ge lta bu'i nga rgyal dang*/
[18076] gong na med pa nam mkha' lta bu'i nga rgyal dang*/
[18077] dpa' rtul che ba stag lta bu'i nga rgyal dang*/
[18078] nga'o snyam pa dur bya lta bu'i nga rgyal dang*/
[18079] mi mnyam pa snyoms pa glang po che lta bu'i nga rgyal dang lnga'o/
[18080] /phrag dog la yang lnga ste/
[18081] phra ba'i phrag dog dang*/
[18082] nga las byung ba'i phrag dog dang*/
[18083] shin tu rtsub pa'i phrag dog dang*/
[18084] rags pa'i phrag dog dang*/
[18085] lta ba'i phrag dog dang lnga'o/
[18086] /de ni nyon mongs pa nyi shu rtsa lnga'o zhes so/
[18087] /gnyis pa lnga bcu rtsa gcig ni de ltar nyi shu rtsa lnga la yul gzung ba'i nyon mongs pa nyi shu rtsa lnga/
[18088] yul can 'dzin pa'i nyon mongs pa nyi shu rtsa lnga ste lnga bcu/
[18089] rtsa ba ma rig pa dang rtsa gcig 'byung ngo*/
[18090] /gsum pa stong phrag brgyad cu rtsa bzhi ni/
[18091] 'dod chags las gyur pa nyi khri chig stong*/
[18092] zhe sdang las gyur pa nyi khri chig stong*/
[18093] gti mug las gyur pa nyi khri chig stong*/
[18094] cha mnyam las gyur pa nyi khri chag stong ste/
[18095] bsdoms pas stong phrag brgyad dang bzhi'o/
[18096] /nyon mongs pa brgyad khri bzhi stong yang gsal ba mtha' yas par phye na dpag tu med pa bsam gyis mi khyab bo/
[18097] /de'ang shar las/
[18098] de las bsam gyis mi khyab brjod kyis mi lang*/
[18099] bgrang du med pa byung ngo zhes so/
[18100] /de dag kyang sems dang*/
[18101] yid dang*/
[18102] dran pa dang*/
[18103] bag chags dang*/
[18104] the tshom kyis skyed cing kun nas ldang ba dang nyon mongs pa'i dring bas bsgos pas 'khor bar nyon mongs par byed pa'i las can te/
[18105] nyi zla kha sbyor las/
[18106] de dag la sogs te nyon mongs pa ni bsam pa rnams rjes su 'dzin pa'i sems dang*/
[18107] dran pa rnams rjes su 'dzin pa'i yid dang*/
[18108] mtshams sbyor ba'i bag chags dang*/
[18109] the tshom thams cad kyi gzhir 'gyur pa'i rtog pa dang*/
[18110] yul dang dngos po 'dzin pa'i cha la sogs te dpag tu med do zhes so/
[18111] /de ltar las dang nyon mongs pa thams cad khams gsum pa'i sems sems byung la brten pas/
[18112] de yang rnam par shes pa'i tshogs brgyad do/
[18113] /kun gzhi'i rnam par shes pa yul du mi rtog rnam par 'char ba'i rgyur gyur pa'i rnam shes rtog med dngas pa dang*/
[18114] de las mched pa sgo lnga'i shes pa las/
[18115] mig gi rnam shes gzugs 'dzin rtog med/
[18116] rna ba'i rnam shes sgra 'dzin rtog med/
[18117] sna'i rnam shes dri 'dzin rtog med/
[18118] lce'i rnam shes ro 'dzin rtogs med/
[18119] lus kyi rnam shes reg 'dzin rtog med do/
[18120] /de las gzung 'dzin gyi yid shes gnyis te/
[18121] yul dang por spyi 'dzin pa yid shes dang*/
[18122] rjes la bye brag 'dzin pa nyon yid de/
[18123] gzung ba dang 'dzin pa'o/
[18124] /yid shes 'di gnyis la/
[18125] dge mi dge lung ma bstan gsum yod la/
[18126] rtog bcas rtog med ci rigs su yod do/
[18127] /sgo lnga dang kun gzhi'i rnam shes rtog med yin no/
[18128] /'di ltar khams gsum pa'i sems dang sems byung lnga bcu rtsa gcig thams cad spang bya sgro btags kho na yin te/
[18129] bden gnyis las/
[18130] sems dang sems byung khams gsum pa'i/
[18131] /sgro btags rnam pa can rtog yin/
[18132] /ces so/
[18133] /de dag spang bya yin te/
[18134] ma rig pa'i rang bzhin yin pa'i phyir ro/
[18135] /'dir sems lam du byas te sangs rgyas 'dod pa'i gzhung chen po dbu ma la sogs pa'i lugs kyis kyang*/
[18136] sems dang sems nyid gnyis su phye nas sems tshogs brgyad dam bdun nam drug gi rang bzhin spang byar bsdus nas/
[18137] sems nyid rang bzhin gyis rnam par dag pa blang byar rtogs pas lam sgom pa la 'jug par byed do/
[18138] /'di yang de dang cha tsam mtshungs par/
[18139] rig pa dang rig pa las byung ba'i sems nyid dang*/
[18140] rang gi mtshan nyid 'dzin pa'i sems zhes bshad de/
[18141] klong drug pa las/
[18142] kye sems dpa' chen po/
[18143] rig pa dang rig pa las byung ba'i sems nyid ni dri ma dang rnam par rtog pa thams cad las 'das pa ste/
[18144] mdor na mya ngan las 'das pa'i rgyu dang 'bras bu thams cad de/
[18145] rig pa rang snang mthong ba'i skyes bu rnams kyi spyod yul lo/
[18146] /rang gi mtshan nyid 'dzin pa'i sems ni 'di ltar btags par snang ba thams cad dang*/
[18147] yod par snang ba dang*/
[18148] med par snang ba thams cad dang*/
[18149] snang ba dang*/
[18150] grags pa dang*/
[18151] lta ba dang*/na
[18152] sgom pa dang*/
[18153] spyod par snang ba thams cad dang*/
[18154] 'dzin pa dang*/
[18155] rtog pa dang*/
[18156] nyon mongs pa rnams te/
[18157] bsam pa'i yul du snang ba thams cad yin no/
[18158] /mdor na 'khor ba'i chos thams cad ni rang gi mtshan nyi 'dzin pa'i sems te/
[18159] 'gro ba rigs drug gi rang ka ma'i snang ba thams cad do zhes gsungs pa yin no/
[18160] /'o na 'di gnyis mtshungs sam snyam na/
[18161] khyad par che ste/
[18162] thun mong gi theg pas lta sgom spyod pa gang byed kyang sems las 'da' mi nus la/
[18163] 'dir sems ma 'dres pa rig pa mngon sum gyis ches 'phags pa la sogs pa mang ngo*/
[18164] /bzhi pa so so'i don la sems kyi rten dang*/
[18165] gnas dang*/
[18166] lam dang*/
[18167] sgo dang*/
[18168] ngo bo dang*/
[18169] rtsal dang*/
[18170] byed las dang*/
[18171] 'bras bu ste brgyad las/
[18172] rten ni gzugs kyi phung po byang khog stod yin no/
[18173] /gnas ni snying nas glo bar 'brel pa'i bar na rtsa sog ma'i sbu gu tsam nas rlung gi rta la rig pa'i gdangs zhon nas gnas te/
[18174] rlung ni rta long ba rkang can 'dra la/
[18175] rig gdangs ni mi 'phye bo mig can 'dra'o/
[18176] /de gnyis gcig tu ma 'dres na mi 'gyu dgu 'gyu'i rtog pa mi 'byung bar/
[18177] gdangs rig pa rang chas su gnas pas/
[18178] yul snang yang de la mi rtog par shes pa dngas sangs phyed pa 'byung bas/
[18179] rlung gnad kyis/
[18180] rlung dang rig pa 'byed pa'i rgyun mtshan de yin no/
[18181] /de gnyis 'dres pas rtog pa mi bkra dgu bkrar byung ba'o/
[18182] /'gyu cha rlung yin la/
[18183] rig cha rig gdangs yin no/
[18184] /de'ang snying nang gi rig pa dngos chu dang 'dra la/
[18185] de las rtsal gdangs rtsa sbubs su song bas rlung dang 'dres pa'i sems de chu'i lbu ba dang 'dra ste/
[18186] sems de rig pa'i rtsa lam gdangs yin no/
[18187] /de'ang sems ni rig pa yod med kyi rjes su byed la/
[18188] rig pa ni sems yod med kyi rjes su 'gro ldog mi byed pas/
[18189] ngo bo la sems kyi dbang du rig pa ma gyur la/
[18190] rtsal yin pas rig pa'i dbang du sems gyur pa yin te/
[18191] rig pa'i g.yo na sems rtog mi srid de/
[18192] chu mi g.yo na rba rlabs 'byung mi srid pa bzhin no/
[18193] /rang shar las/
[18194] sems dang rig pa'i dpe ni chu dang lbu ba'i tshul/
[18195] sems kyi dbang du ma gyur ces so/
[18196] /lam ni srog rtsa nas 'gyu ste/
[18197] de nas sems kyi rta srog rlung 'gyu ba'i phyir ro/
[18198] /sgo ni/
[18199] kha sna gnyis te rlung de nas 'thon pa'i sgo yin pa'i phyir ro/
[18200] /ngo bo ni 'khor ba'i rang bzhin gzung 'dzin no/
[18201] /rtsal ni yul la 'dzin zhing nga bdag tu zhen pa'o/
[18202] /byed las ni 'khor ba'i bde sdug sna tshogs byed do/
[18203] /'bras bu ni 'khor ba dang ngan song du mtha' med pa'o/
[18204] /de skad du'ang rang shar las/
[18205] ma dag pa yi gnas lugs ni/
[18206] /sems can kun gyi rang rgyud la/
[18207] /ma dag sum brtsegs gnas pa'o/
[18208] /de yang gnas lugs 'di lta ste/
[18209] /snying dang glo ba'i bar na yang*/
[18210] /brtsegs ma gsum du gnas pa'o/
[18211] /de nas rtsa nas 'gyu ba'o/
[18212] /srog pa rtsa nas lam byung ngo*/
[18213] /sgo ni khang dang sna nas byung*/
[18214] /de las stong phrag brgyad cu'o/
[18215] /de la sogs pa'i nyon mongs rnams/
[18216] /sna tshogs du mar 'byung ba'o/
[18217] /zhes pa dang*/
[18218] rdo rje sems dpa' snying gi me long gi rgyud las/
[18219] skye 'gro srog gis bsdus pa'i sems can thams cad la nyon mongs pa ma rig pa zhes bya ba shas cher gnas so/
[18220] /de yang rten gzugs kyi phung po la brten nas snying dang glo ba'i bar na gnas so/
[18221] /de yang ma rig pa rkyang pa med de/
[18222] sems zhes bya ba bag chags thams cad bsdus pas brgyan nas gnas so/
[18223] /de la yid ces bya ba yul la rtog pa dang lhan cig tu gnas so/
[18224] /de gsum gcig tu 'dus pa las ma rig pa zhes ste 'khor ba na'o/
[18225] /de las dug lnga khong khro dang drug byung ngo*/
[18226] /de las nyon mongs pa stong phrag brgyad cu byung ngo*/
[18227] /de rnams lam gang las 'byung zhe na/
[18228] glo ba dang snying du 'brel ba'i bar na srog rtsa dmar po zhes bya ba/
[18229] sogs sbubs tsam gyi nang na yar rgyu ste/
[18230] de yang sgal tshigs kyi 'dab na yar rgyu'o/
[18231] /de yang rtse chung g.yon pa dang 'brel lo/
[18232] /de rnams dbugs kyi rta la zhon nas rgyu'o/
[18233] /de yang kha dang sna nas rgyu ste/
[18234] de las las dang nyon mongs pa sna tshogs byung ngo zhes so/
[18235] /snying dang glo ba'i bar rtsa ni/
[18236] glo ba nas rlung gi rta rtsa der 'jug la/
[18237] snying nas rig gdangs rtsa der 'jug pa gnyis 'dzom pa ste/
[18238] rlung dang rig gdangs 'dres pa las/
[18239] bag chags kyi sdud byed sems/
[18240] yul la rtog pa yid rig pa la ltos pa'i ma rig pa stong ngo bo gcig la ldog pa tha dad pa sum brtsegs rlung gi rta la gnas pas/
[18241] gzung 'dzin nyon mongs kyi rnam rtog 'khor ba zhes bya bar grub bo/
[18242] /'di rtog na glo bur ba yin pas gzhom par sla la/
[18243] ma rtogs na thog ma med pa nas goms pa tshan che bas dbral dka' ba yin no/
[18244] /glo bur ba yin par/
[18245] he badzra las/
[18246] sems can rnams ni sangs rgyas nyid/
[18247] /'on kyang glo bur dri mas bsgribs/
[18248] /de bsal na ni sangs rgyas nyid/
[18249] /ces pa dang*/
[18250] rnam 'grel las/
[18251] sems kyi rang bzhin 'od gsal ba/
[18252] /dri ma rnams ni glo bur ba/
[18253] /zhes so/
[18254] /rnam rtog ma rig pa yin pas bsnyags ring zhing 'khor ba'i rgyu yin par/
[18255] 'jam dpal la bstod pa las/
[18256] rnam rtog ma rig chen po ste/
[18257] 'khor ba'i rgya mtshor ltung byed yin/
[18258] /rnam rtog de dang bral bas na/
[18259] /khyod nyid rtag tu mya ngan 'das/
[18260] /zhes so/
[18261] /don
[18262] gnyis pa ye shes kyi rang bzhin rgyas par bshad pa ni/
[18263] thal 'gyur las/
[18264] ye shes rtog pa ma yin te/
[18265] /ngo bo rang gsal snying po'i don/
[18266] /dbye ba dag ni gsum du 'dod/
[18267] /nges tshig ye nas gnas pa'i don/
[18268] /de ltar shes pas ye shes so/
[18269] /zhes gsungs pas/
[18270] 'di la ngo bo/
[18271] nges tshig
[18272] dbye ba/
[18273] so so'i don dang bzhi las/
[18274] dang po ye shes kyi ngo bo ni so so rang gi rig pa ye nas mkhyen char gnas pa ste/
[18275] de nyid las/
[18276] ye shes zhes bya gnas pa las/
[18277] /de yis mtshan nyid rtogs pa yis/
[18278] /'khor 'das gnyis la mi gnas pa'o/
[18279] /zhes so/
[18280] /nges tshig ni ye nas gnas pa'i don rtogs shing shes pa ste/
[18281] rang shar las/
[18282] ye nas rang bzhin lhun gyis grub/
[18283] /de nas rtogs pa mngon du gyur/
[18284] /ye shes nges tshig de bzhin no/
[18285] /zhes so/
[18286] /dbye na gzhi gnas kyi ye shes/
[18287] mtshan nyid 'dzin pa'i ye shes/
[18288] yul la khyab pa'i ye shes dang gsum ste/
[18289] mu tig phreng ba las/
[18290] ye shes nyid ni 'di lta ste/
[18291] /gzhi gnas dag pa'i ye shes dang*/
[18292] /mtshan nyin 'dzin dang yul khyab bo/
[18293] /zhes so/
[18294] /dang po gzhi gnas kyi ye shes la gsum las/
[18295] ngo bo ka dag gi ye shes ni yod med kyi mtha' las 'das pa nam mkha' lta bu ste/
[18296] thal 'gyur las/
[18297] ngo bo ka dag ye shes la/
[18298] /ma rig pa zhes srid ming med/
[18299] /gcig dang gnyis kyi grangs med pa'o/
[18300] /brtags pas yod med grub pa med/
[18301] /gang du ma phye'i chos nyid las/
[18302] /ye shes tsam du'ang grub pa med/
[18303] /tshig med brjod par grub pa med/
[18304] /mtha' la mi gnas rang rig dag
[18305] /brjod 'dzin ming gi mtha' zad pa'o/
[18306] /rgyu med rkyen gyi grangs med la/
[18307] /gnyis snang yul dang yul can med/
[18308] /mtshan nyid gang du'ang phye ba med/
[18309] /yul rkyen rags pa rang zad pa'o/
[18310] /ye nas med pas dag pas dag
[18311] /'khrul rtogs 'gags pas cir mi mdzad/
[18312] /ma skyes pas na 'gag stong ngo*/
[18313] /zhes so/
[18314] /rang bzhin lhun grub kyi ye shes ni ye nas yon tan rdzogs pas rtsal dang 'char gzhir grub pa 'dod 'byung gi nor bu ltar snang bzhin pa'i ngo bo dngos po dang mtshan mas stong pa ste/
[18315] yang de nyid las/
[18316] rang bzhin lhun grub ye shes zhes/
[18317] /mi skyes mi 'gag cir mi dgongs/
[18318] /yul dag nges pa med phyir ro/
[18319] /rtsal dang yon tan 'gag med pas/
[18320] /rol pa tsam du snang ba las/
[18321] /sna tshogs rdzogs pa'i gzhi ma'o/
[18322] /med phyir snang la snang phyir stong*/
[18323] /snang stong 'jug pa'i yan lag can/
[18324] /sangs rgyas sems can dag yul lo/
[18325] /'di ltar gzhi zhes mngon par gnas/
[18326] /rang bzhin tsam du gnas pa las/
[18327] /ngo bo'i cha nas brtags pas stong*/
[18328] /yan lag spros phyir mkhyen pa rdzogs/
[18329] /rang gnas lhun gyis grub pa'i phyir/
[18330] /'di la spang blang gnyis med pa'o/
[18331] /zhes so/
[18332] /thugs rje kun khyab kyi ye shes ni rang ngor med la 'char gzhir 'phro ba'i rtsa ba byed pa ste/
[18333] yang de nyid las/
[18334] thugs rje kun khyab ye shes las/
[18335] /mi 'dzad sna tshogs 'char ba'i sgo/
[18336] /'dzad pa ltar snang ngo bor rdzogs/
[18337] /chos sku stong pa'i rang bzhin las/
[18338] /ye shes mkhyen pa rdzogs pa'i cha/
[18339] /shugs kyis sems can rnams la 'char/
[18340] /'di med 'khor 'das sde chad pas/
[18341] /mkhyen pas rig cing gsal ba'o/
[18342] /rang rig gsal ba'i bdag nyid las/
[18343] /rang bzhin shugs kyi thugs rje nyid/
[18344] /ma 'gags 'gag pa med pa'o/
[18345] /'byung ba dag pa'i cha las ni/
[18346] /las su med la gcig rdzogs pa'i/
[18347] /nyi ma las ni 'od bzhin du/
[18348] /rang chas sgrib pa med pa'o/
[18349] /zhes so/
[18350] /gnyis pa mtshan nyid 'dzin pa'i ye shes ni rtsa ba lnga dang dbye na nyi shu rtsa lnga'i bdag nyid do/
[18351] /rtsa ba lnga ni rang shar las/
[18352] chos dbyings ye shes rtog med dang*/
[18353] /me long ye shes 'gag med gsal/
[18354] /mnyam nyid ye shes ma 'dres rdzogs/
[18355] /sor rtog ye shes gong bzhin rtogs/
[18356] /bya grub ye shes chos rnams rdzogs/
[18357] /de ltar rnam pa lngar 'dod do/
[18358] /zhes so/
[18359] /de dag gi don sbyar rgyas par bshad na/
[18360] thal 'gyur las/
[18361] de las mtshan nyid 'dzin pa yi/
[18362] /longs sku'i ye shes bshad par bya/
[18363] /me long ye shes gzugs brnyan las/
[18364] /dbyibs dang kha dog snang cha rdzogs/
[18365] /dkar po dri ma dag phyir 'od/
[18366] /rang chas snang ste 'khor 'das sbyor/
[18367] /chos rnams kun gyi gzugs snang bas/
[18368] /rang rig ye shes zhes bya'o/
[18369] /gsal zhing stong la stong pas grol/
[18370] /grol 'dzin mtha' yi rtog pa zad/
[18371] /bzhag med grol gzhi rdzogs pa'o/
[18372] /mnyam pa nyid ces bya ba ni/
[18373] /mnyam rgyu gnyis las mnyam rkyen gsum/
[18374] /mnyam pa'i dus dang tshad kyis so/
[18375] /'di la gnyis med ris dang bral/
[18376] /ma phye mi 'byed rang gnas gnyis/
[18377] /mnyam pa zhes bya chos nyid la/
[18378] /zug rngu'i spros pa bral ba'o/
[18379] /nyid ces bcos shing rtsol sgrub med/
[18380] /rang bzhin gnas pa ngo bos stong*/
[18381] /sems nyid rtog pa kun zad pa'o/
[18382] /ye shes zhes bya gnas pa las/
[18383] /de yi mtshan nyid rtogs pa yis/
[18384] /'khor 'das gnyis la mi gnas pa'o/
[18385] /so sor rtog pa dbang po'i rigs/
[18386] /gang la gang snang de yi chos/
[18387] /rim pa so sor gsal ba'o/
[18388] /brtags pas rang snang dag nas ni/
[18389] /rig pa yul du gyur pa nyid/
[18390] /so so zhes bya bye brag la/
[18391] /gnyen po'i tshul du byung ba ste/
[18392] /rtogs pa zhes ni mtshan nyid mthong*/
[18393] /rang snang 'phel dang bcas pa'o/
[18394] /ye shes thog mar byung ba la/
[18395] /shes pas nyon mongs skyon dag go
[18396] /bya ba grub pa zhes bya ba/
[18397] /'bad cing rtsol ba rang 'gags nas/
[18398] /chos kun rang bzhag rang grol lo/
[18399] /rang grol rdzogs pa'i gzhi snang las/
[18400] /cha phra rdul bral dri med thob/
[18401] /rtog dpyod yul las 'das pa ste/
[18402] /gang gi ma phye'i chos nyid do/
[18403] /rang bzhin rdzogs pas snang mtha' zad/
[18404] /cig car rtogs par bya ba'o/
[18405] /grub pas 'dod pa bral ba la/
[18406] /bskyar dang ldog pa med pa'o/
[18407] /ye ni gnas pa'i don nyid la/
[18408] /shes pas mngon du gyur nas ni/
[18409] /chos rnams zad pa'i sar phyin pa'o/
[18410] /chos kyi dbyings ni yangs pa la/
[18411] /mtha' dang dbus su ma dmigs pas/
[18412] /grol gzhi'i chos nyid dag pa'o/
[18413] /chos ni spyod par byed pa la/
[18414] /'das dang 'jig rten bya ba med/
[18415] /rang bzhin gsal zhing dngas pa'o/
[18416] /dbyings kyis go skabs 'byed pa las/
[18417] /rang byung chen po'i gnas pa'o/
[18418] /ye ni rdzogs pa'i bdag nyid la/
[18419] /thog ma nas ni bcos pa med/
[18420] /shes pas 'khor 'das gnyis las grol/
[18421] /rang snang rdzogs pa'i dgongs pa'o/
[18422] /zhes so/
[18423] /de yang thugs rje'i cha la shes pas bsdus pa'i ye shes dang*/
[18424] shes byas bsdus pa'i ye shes gnyis su'ang gnas so/
[18425] /shes pas bsdus pa ni sangs rgyas la sku dang ye shes kyi dgongs pa rang gsal mngon gyur du gnas la/
[18426] sems la can phra ba snying por gnas te/
[18427] de nyid las/
[18428] shes bas bsdus pa'i ye shes ni/
[18429] /sangs rgyas sems can thams cad la/
[18430] /dbyer med rang bzhin med pas khyab/
[18431] /de dang sangs rgyas rnam dag rdzogs/
[18432] /dri med rdul dang bral bar gnas/
[18433] /sems can rigs drug snang cha las/
[18434] /so so'i rgyud la gnas pa ste/
[18435] /zhes so/
[18436] /shes byas bsdus pa'i ye shes la gnyis las/
[18437] ji snyed pa shes bya'i rnam pa la ci snang ba thams cad so sor ma 'dres par mkhyen la/
[18438] ji lta ba shes bya'i gnas lugs spros bral nam mkha' lta bur mkhyen pa ste/
[18439] yang thal 'gyur las/
[18440] shes byas bsdus pa'i ye shes ni/
[18441] /rnam pa gnyis su shes par bya'o/
[18442] /de la shes bya ji snyed bshad/
[18443] /'dis ni gdul bya'i bsam pa mkhyen/
[18444] /gzhan don khong du chud pa yis/
[18445] /chos rnams rang bzhin shes pa'o/
[18446] /ji zhes bya ba gnas lugs la/
[18447] /snyed pas ma lus rdzogs par byas/
[18448] /ye ni sems can kun don la/
[18449] /shes pas khams gsum dong nas 'byin/
[18450] /sprul pa sku yi mkhyen pa'i cha/
[18451] /rang snang ngo la rdzogs pa'o/
[18452] /ji lta mkhyen pa'i ye shes bshad/
[18453] /snang chas brjod gzhi bral ba la/
[18454] /rang snang dag pa'i gzugs brnyan gsal/
[18455] /dngos po'i gnas lugs mkhyen pa la/
[18456] /rang don rtogs pas 'khrul rgyun zad/
[18457] /ji zhes bya ba gnas lugs la/
[18458] /lta ba yengs pa med par spyod/
[18459] /mkhyen pa 'gag pa med phyir rdzogs/
[18460] /ye ni lam du gyur pa la/
[18461] /shes pa tshad du phyin pa'o/
[18462] /ma bcos rang grol chen po yi/
[18463] /gzhi las g.yos pa med pa'o/
[18464] /zhes so/
[18465] /ye shes nyi shu rtsa lngar dbye ba ni/
[18466] /rdo rje sems dpa' snying gi me long las/
[18467] /kye ho gsang ba'i bdag po nyon/
[18468] /ye shes rnam pa lnga po la/
[18469] /lnga lnga nyi shu lngar shes bya/
[18470] /de yi dbye ba 'di lta ste/
[18471] /dbyings kyi ye shes dang*/
[18472] /chos kyi dbyings kyi ye shes dang*/
[18473] dbyings rnam par dag pa'i ye shes dang*/
[18474] dbyings chen po'i ye shes dang*/
[18475] dbyings thams cad gnyis su med pa'i ye shes dang lnga'o/
[18476] /me long lta bu'i ye shes dang*/
[18477] me long chen po'i ye shes dang*/
[18478] /rtog med gsal ba'i ye shes dang*/
[18479] /rtog med dngas pa'i ye shes dang*/
[18480] /gsal la 'dzin pa med pa'i ye shes dang lnga'o/
[18481] /mnyam pa nyid kyi ye shes dang*/
[18482] mnyam pa nyid la 'gags pa'i ye shes dang*/
[18483] mi g.yo ba mnyam pa nyid kyi ye shes dang*/
[18484] mi 'gag pa mnyam pa nyid kyi ye shes dang*/
[18485] ci la'ang mi gnas pa mnyam pa nyid kyi ye shes dang lnga'o/
[18486] /so sor rtog pa'i ye  shes dang*/
[18487] don thams cad rab tu 'byed pa'i ye shes dang*/
[18488] rtog pa skad cig ma la skye ba'i ye shes dang*/
[18489] sgra thams cad rnam par sel ba'i ye shes dang*/
[18490] sgra dang tshig la mi gnas par go ba'i ye shes dang lnga'o/
[18491] /bya ba grub pa'i ye shes dang*/
[18492] bya ba thams cad byed pa'i ye shes dang*/
[18493] bya ba la mi gnas pa'i ye shes dang*/
[18494] bya ba bral ba'i ye shes dang*/
[18495] sgro 'dogs thams cad chod pa'i ye shes dang lnga'o zhes so/
[18496] /de dag gi don bshad ni/
[18497] rig pa rang shar gyi rgyud las/
[18498] rnam dag chos nyid gdal ba'i klong*/
[18499] /rnam par dag pa'i dbyings su bshad/
[18500] /rtog med bsam pa kun spangs shing*/
[18501] /dbyings chen gsal ba'i ye shes yin/
[18502] /phyi nang stong pa rig med ni/
[18503] /dbyings chen gsal ba'i ye shes yin/
[18504] phyi snang stong pa gnyis med ni/
[18505] /dbyings kyi ye shes chen por 'dod/
[18506] /phyi nang gsang ba'i tshig rnams rdzogs/
[18507] /chos kyi dbyings kyi ye shes yin/
[18508] /gnyis med don ldan rdo rje'i don/
[18509] /gnyis med dbyings gyi ngo bor 'dod/
[18510] /'gag med gsal dngas chen po'i don/
[18511] /me long lta bu'i ye shes so/
[18512] /dag pa gsal dngas ngo bo la/
[18513] /dag pa'i snang ba dus gcig rdzogs/
[18514] /me long ye shes chen po yin/
[18515] /rnam rtog yid med sems med la/
[18516] /chags pa'i 'dzin pa ma zhugs pas/
[18517] /rtog med gsal ba'i ye shes yin/
[18518] /'od snang ma 'gas gsal ba la/
[18519] /yid kyi rtog pa ma 'gyus pas/
[18520] /rtog med dngas pa'i ye shes yin/
[18521] /gsal ba gsal byed chos dang bral/
[18522] /de la rnam rtog ma 'gyus na/
[18523] /gsal ba 'dzin med ye shes yin/
[18524] /chos nyid mnyam dang ma 'dres pa/
[18525] /mnyam pa nyid kyi ye shes yin/
[18526] /ma 'gags so so 'i mtshan nyid 'dzin/
[18527] /mnyam nyid ma 'gags ye shes yin/
[18528] /mi g.yo ba ni sku yi rgya/
[18529] /rgya chad phyogs lhung med pa ni/
[18530] /mi g.yo mnyam nyid ye shes yin/
[18531] /mi 'gags gsal dngas chen po la/
[18532] /yid kyis mi rtog gsal ba ni/
[18533] /mnyam nyid mi 'gag ye shes yin/
[18534] /ci la'ang mi gnas ye shes kun gyi rtse/
[18535] /mtshan ma'i dngos po rang sar grol ba ni/
[18536] /ci la mi gnas mnyam nyid ye shes yin/
[18537] /blo la snang ba'i the tshom ngo bor grol/
[18538] /so sor rtog pa'i ye shes chen po yin/
[18539] /sna tshogs gcig tu sdud pa ste/
[18540] /de la phye nas don rnams 'byung*/
[18541] /don rnams 'byed pa'i ye shes yin/
[18542] /rtog pa'i don las mi 'da' zhing*/
[18543] /skad cig gsum la grol byed pa/
[18544] /skad cig skye ba'i ye shes yin/
[18545] /sgra tshig rig pa'i ngo bor 'das/
[18546] /tha snyad gcig la rdzogs pa'i phyir/
[18547] /sgra rnams sel ba'i ye shes yin/
[18548] /sgra tshigs thams cad ngang la rdzogs/
[18549] /rig pa'i klong du tshig rnams 'das/
[18550] /tshig la mi gnas ye shes yin/
[18551] /rang rig 'dzin pa'i chos las grol/
[18552] /tha snyad btags pa'i ming spangs shing*/
[18553] /bya ba grub pa'i ye shes yin/
[18554] /thugs kyi 'od zer phyogs bcur 'phro/
[18555] /sprul pas 'gro ba'i don byed phyir/
[18556] /bya ba byed pa'i ye shes yin/
[18557] /ye shes 'gyu med ngang la bya ba btang*/
[18558] /dngos po mtshan ma'i chos las 'das pa ni/
[18559] /bya ba mi gnas ye shes yin/
[18560] /rig pa rtog med gsal ba la/
[18561] /shes pa ngang gis dal ba ni/
[18562] /bya ba btang ba'i ye shes yin/
[18563] /phyi nang gsang ba'i chos rnams kun/
[18564] /rig pa'i klong du kun 'dus pas/
[18565] /sgro 'dogs chod pa'i ye shes yin/
[18566] /de ltar ye shes don sbyar ni/
[18567] /gang zhig mya ngan 'das 'dod pas/
[18568] /'di la gnas na gnyis med 'thob/
[18569] /sku gsum sa las phyir mi ldog
[18570] /ye shes mtshon dpe de bzhin no/
[18571] /zhes gsungs so/
[18572] /gsum pa yul la khyab pa'i ye shes ni nang gi rang gdangs 'od lnga dang de las kha dog lnga'i snang ba phyir 'char ba ye shes bzhi sbyor gyi snang ba yin te/
[18573] rdo rje sems dpa' snying gi me long las/
[18574] /ye shes las zer 'byung ste/
[18575] nyi ma lta bu'i zer dang*/
[18576] srin bu me khyer lta bu'i zer dang*/
[18577] me mar lta bu'i zer dang*/
[18578] snang ba zer dang bcas par snang ngo zhes pa dang*/
[18579] thal 'gyur las/
[18580] rtog bral cho nyid rang gdangs las/
[18581] /dmigs med ye shes snang ba 'byung*/
[18582] /de las rnal 'byor ye shes rdzogs/
[18583] /yang dag 'dus pa'i yan lag tu/
[18584] /ye shes gnad ni mig las 'byung*/
[18585] /mig gi gzigs stangs shes pa yis/
[18586] /chos kyi dbyings dang lhan cig spyod/
[18587] /khams gsum po ni zad bya'i phyir/
[18588] /mig gi phugs nas 'phar ba'i rtsa/
[18589] /gyen la bzlog pas ye shes 'bebs/
[18590] /gnad las byung ba'i ye shes gang*/
[18591] /rim ldan chos nyid ji bzhin du/
[18592] /rtog pa kun las nges grol bas/
[18593] /dbyings las byung ba'i ye shes so/
[18594] /mig gi gnad ni steng dang 'og
[18595] /mkhas pas rtsol ba'i sna gar byung*/
[18596] /kun 'dus ye shes snang ba'o/
[18597] /yang ni mig gi ye shes las/
[18598] /kha dog lnga yis rab phye bas/
[18599] /dkyil 'khor rdzogs pa'i gzugs 'dra ba/
[18600] /'di las byung ba'i nyams myong ni/
[18601] /gang gis brjod par mi nus pas/
[18602] /e ma ngo mtshar che ba nyid/
[18603] /yon tan rdzogs pa'i snang ba'o/
[18604] /khyab che cha phra ye shes las/
[18605] /mngon sum pa dang lam du'o/
[18606] /zhes so/
[18607] /des mtshon nas yul snang la snang thog nas rang grol ba snang ba'i ye shes dang*/
[18608] stong pa'i ye shes dang*/
[18609] yul gyi ye shes dang gsum las/
[18610] dang po ni thal 'gyur las/
[18611] gzhan yang snang ba'i ye shes bshad/
[18612] /sa chu me rlung nam mkha' las/
[18613] /ye shes snang ba ngo mtshar bas/
[18614] /bcom ldan mgon po reg med pa'o/
[18615] /zhes so/
[18616] /stong pa nyid ni de nyid las/
[18617] /brtags pas ma rnyed ye shes ni/
[18618] /khams gsum gdar sha chod pa las/
[18619] /sgo lnga'i zhen yul rgyun chad pa'o/
[18620] /zla dang nor bu margad 'od/
[18621] /gang gis 'byin par 'dod pa yis/
[18622] /'dzin byung sku yi snang ba bzung*/
[18623] /yang ni rdzogs pa chen po yi/
[18624] /gnad shes pa las ye shes ni/
[18625] /bya bral nam mkha' ji bzhin du/
[18626] /kun tu rtog pa bsngo dang bral/
[18627] /ngo mtshar rmad byung ye shes ni/
[18628] /sngon med phyis med gdod nas med/
[18629] /da lta rnam rtog yul las 'das/
[18630] /mtha' bral stong pa'i rang bzhin no/
[18631] /tshig 'das blo bral ngo bos stong*/
[18632] /rang bzhin gang du ma phye bas/
[18633] /thugs rje mdzad pa mi snang ngo*/
[18634] /ye shes snang ba gsum pa las/
[18635] /yid 'byung shes rab 'khrul char bzung*/
[18636] /'di la rnam par dmigs mtha' med/
[18637] /med ma rmad byung rol pa las/
[18638] /sangs rgyas rnams kyis 'bras bu rnyed/
[18639] /phyi dang nang kun chos kyi dbyings/
[18640] /'di la gang yang mi snang ngo*/
[18641] /zhes so/
[18642] /gsum pa yul gyi ye shes ni gzugs sogs yul lnga rang grol du song nas/
[18643] snang ba bzhi'i chos nyid gong 'phel du thob pa ste/
[18644] yang de nyid las/
[18645] gzhan yang yul gyi ye shes bshad/
[18646] /gzugs dang sgra yi bye brag las/
[18647] /bslab bya'i nyams kyang lngar 'gyur ro/
[18648] /shes pa'i nyams zad snang ba ste/
[18649] /'phel ston zla ba yar ngo bzhin/
[18650] /snang ba re la nyams re'o/
[18651] /gzhan yang yul gyi ye shes bshad/
[18652] /drod dang tshad dang rtags las ni
[18653] /bden gnyis zung 'jug rtog mtha' zad/
[18654] /bya ba med pas mtshan nyid stong*/
[18655] /brjod gzhi 'gags pas mtha' mi gnas/
[18656] /zag pa zad phyir rdos bcas min/
[18657] /dran pa'i khungs 'gags ngo bo gsal/
[18658] /gsal rig yul gyi mtha' mi rtog
[18659] /sgra bral yang dag tshig med phyir/
[18660] /ltos gzhi thams cad zad pa'o/
[18661] /zhes so//
[18662] /don bzhis pa so so'i don la gnyis te/
[18663] mdor bstan pa dang*/
[18664] rgyas par bshad pa'o/
[18665] /dang po ni gzhi bde bar gshegs pa'i snying po rang bzhin lhun grub kyi sangs rgyas gnas lugs don gyi ye shes chen po des sems can thams cad la dbri bsnan dang che chung dang bzang ngan med par khyab ste/
[18666] thun mong gi lung de bzhin gshegs pa'i snying po'i mdo las kyang*/
[18667] sems can thams cad kyi lus kyi nang na de bzhin gshegs pa'i snying po thog ma ji lta ba bzhin du gnas te zhes pa dang*/
[18668] rgyud bla ma las/
[18669] rdzogs sangs sku ni 'phro phyir dang*/
[18670] /de bzhin nyid dbyer med phyir dang*/
[18671] /rigs yod phyir na lus can kun/
[18672] /rtag tu sangs rgyas snying po can/
[18673] /ces so/
[18674] /thun mong ma yin pa'i lung brtag gnyis las kyang*/
[18675] sems can rnams ni sangs rgyas nyid/
[18676] /'on kyang glo bur dri mas bsgribs/
[18677] /zhes pa dang*/
[18678] do ha las kyang*/
[18679] mkhas pa thams cad bstan bcos 'chad pa yis/
[18680] /las la sangs rgyas yod pa ma rtogs so/
[18681] /zhes so/
[18682] /bla na med pa'i lung ni/
[18683] rdo rje sems dpa' snying gi me long gi rgyud gsang ba las/
[18684] 'jig rten gyi khams kyi sems can thams cad la/
[18685] de bzhin gshegs pa'i snying po til 'bru la mar gyis khyab pa bzhin du gnas so zhes gsungs so/
[18686] /de ltar gnas na dngos su bltar rung du mthong bar rigs so snyam na/
[18687] sku'i snang ba 'od dang bcas pa rdos bcas kyis gtums pas lta ba'i yul na med/
[18688] 'on kyang da lta dpe nyi ma ltar lus kyi sprin rum na gnas pa/
[18689] don snying nang du ngo sprad de/
[18690] rtags thig le stong pa'i sgron ma bstan pas yid ches so/
[18691] /gsung la ngag gis bsgribs/
[18692] thugs la sems kyis bsgribs nas mi mthong ba yin la/
[18693] skyes bu brtson 'grus can gyis snang bzhi tshad du bsgoms na da lta ltar yod la/
[18694] bar dor rang snang dag pa ji ltar yod pa bzhin re zhig 'char ro/
[18695] /da lta ni khyung sgong rgyas 'thums pa ltar bag chags kyi rgyas bsgribs pa yin te/
[18696] seng ge rtsal rdzogs chen po'i rgyud las/
[18697] sems can kun gyi rang lus la/
[18698] /ye shes dag pa'i snang ba gnas/
[18699] /rgya che snang bar ma nus te/
[18700] /dper na mngal dang sgo nga'i rgya/
[18701] /mngon du mi 'byung bsgribs gyur kyang*/
[18702] /rang rtsal rdzogs nas 'byung ba bzhin/
[18703] /rnam rtog lus 'di bor ma thag
[18704] /rang snang yul dang phrad par 'gyur/
[18705] /ye nas gnas pa'i rang rig nyid/
[18706] /ngo bo rtog med mthong bar 'gyur/
[18707] /ye shes dag pa'i snang ba dang*/
[18708] /sangs rgyas bden pa mthong bar 'gyur/
[18709] /ye shes rang snang ngo bo ni/
[18710] /yid kyi rnam rtog med pa ste/
[18711] /'das pa'i yul dang ma 'ongs yul/
[18712] /snang ba thad kar bcad pa'o/
[18713] /ye shes chen po'i rang snang de/
[18714] /mngon sum yul du med mod kyang*/
[18715] /rang byung sgron ma bstan du yod/
[18716] /sgron ma nyid kyi ye  shes ni/
[18717] /snang dang mi snang mtha' las 'das/
[18718] /zhes so/
[18719] /de yang ye  shes chen po de snying dbus 'od rtsa dag pa'i gzhal yas na ngo bo skur gnas pa'i 'od lnga'i mtshan dpe rdzogs/
[18720] rang bzhin 'od du gnas pas ye shes lnga'i snang ba tshad med/
[18721] thugs rje rig par gnas pas mkhyen pa nang na gsal ba'o/
[18722] /de'i gdangs dung khang na 'phros pas khro bo'i dkyil 'khor yongs rdzogs chen por bzhugs la/
[18723] 'od dang*/
[18724] zer dang*/
[18725] thig le dang*/
[18726] thig phran du snang ba'i gdangs snying gi 'od rtsa las gyes pa'i rtsa chen bzhin rang bzhin gyis gnas la/
[18727] mig na sgron ma bzhi'i tshul du gnas so/
[18728] /de'ang tsit+ta na sku/
[18729] rtsa bzhi na thig le/
[18730] dung khang na 'od zer/
[18731] mig ste b+h+ri gu ta na rdo rje lu gu rgyud kyi snang bar gnas pa nyid/
[18732] seng ge rtsal rdzogs las/
[18733] e ma ho rig pa'i ye shes nyid/
[18734] /sangs rgyas sems can thams cad la/
[18735] /'gyur ba med pa'i tshul du gnas/
[18736] /de yang gnas lugs 'di lta ste/
[18737] /tsit+ta rin chen gzhal yas dang*/
[18738] /rin chen rtsa yi gzhal yas dang*/
[18739] /rnam dag dung khang gzhal yas dang*/
[18740] /b+h+ri gu ta yi gzhal yas dang*/
[18741] /gzhal yas chen po de rnams na/
[18742] /rig pa'i ngo bo rtsal ltar snang*/
[18743] de yang bshad pa 'di lta ste/
[18744] /la la dag na sku ru gnas/
[18745] /la la dag ni thig le ste/
[18746] /gcig na 'od zer tshul du gnas/
[18747] /gcig nas lu gu rgyud du 'byung*/
[18748] /des ni gnas pa'i mdo nyid bstan/
[18749] /sangs rgyas ye nas gnas pa'i don/
[18750] /sems can kun la gnas pa de/
[18751] /rgyal ba rnams kyis rab tu bshad/
[18752] /ces so/
[18753] /de'ang sku dang lu gu rgyud dang*/
[18754] dbyings dang ye shes kyi don ni/
[18755] de nyid las/
[18756] rig dang ma rig snang ba nyid/
[18757] /bya byed gnyis kyi mtha' las 'das/
[18758] /yangs pa nyid dang sku ltar 'phro/
[18759] /gsal ba nyid dang 'od ltar 'byung*/
[18760] /stong pa nyid dang zer ltar 'phro/
[18761] /sangs rgyas nyid dang sems can gnyis/
[18762] /rig pa so so ma yin te/
[18763] /snang ba so so nyid du bstan/
[18764] /sku yi mtshan nyid 'di lta ste/
[18765] /'gyur ba med dang gsal ba dang*/
[18766] /stong pa dang ni rtog bral lo/
[18767] /rig pa'i mtshan nyid 'di lta ste/
[18768] /phra ba nyid dang 'phro ba dang*/
[18769] /lu gu rgyud dang 'gul ba'o/
[18770] /dbyings kyi mtshan nyi 'di lta ste/
[18771] /yangs dang lhun stug stong mtha' yas/
[18772] /gsal dang dro dang bsil ba dang*/
[18773] /yang zhang g.yo ba'i bdag nyid 'dzin/
[18774] /khyab dang mu khyud ra ba'o/
[18775] /ye shes mtshan nyid 'di lta ste/
[18776] /'byung dang 'jug dang rang gsal dang*/
[18777] /ye dang shes dang rtogs pa'o/
[18778] /gsal dang 'tsher dang 'byams yas nyid/
[18779] /snang dang mun dang go 'byed dang*/
[18780] /stong dang gsal ba'i ye shes mchog
[18781] /gsang sngags mtshan nyid dag tu 'dod/
[18782] /ces so/
[18783] /de yang snying na sku/
[18784] dung kha na ye shes/
[18785] b+h+ri gu ta na rig pa/
[18786] rtsa bzhin dbyings snang gi 'od dang thig le 'char ba yin no/
[18787] /rtsa bzhi ni rang shar las/
[18788] dkar 'jam stong pa'i rtsa dag dang*/
[18789] /rin chen 'phro ba'i rtsa rnams dang*/
[18790] /rnam par grol byed rtsa chen dang*/
[18791] /shel dkar rgyu ba'i rtsa dag nas/
[18792] /rnam shes rlung la zhon nas ni/
[18793] /b+h+ri gu ta yi sgo chen nas/
[18794] /lam byung stong pa'i ngang du thim/
[18795] /thim byed med par sa le gsal/
[18796] /tshom bu lnga ldan ye shes rdzogs/
[18797] /zhes so/
[18798] /de lta bu'i ye shes rang gnas snying ga'i rtsa chen na gdangs gsal bar rang 'od ye shes kyi rang gdangs la bzhugs pa yang*/
[18799] rtsa bzhi na ye shes lnga'i rang gdangs la brten nas tsak+Shu'i nang gi sgron ma bzhi las ji lta ba'i ye shes thig le stong pa'i sgron ma dang dbyings rnam dag gi sgron mar smin la/
[18800] ji snyed pa'i ye shes rgyang zhags chu'i sgron ma dang shes rab rang byung gi sgron mar smin pa yin te thal 'gyur las/
[18801] lus kyi dus na 'di lta ste/
[18802] /'byung ba 'dus pa'i phung po yi/
[18803] /tsit+ta rin chen gzhal yas na/
[18804] /ngo bo ka nas dag pa'i cha/
[18805] /stong gsal 'dus pa sku yi gdangs/
[18806] /zhal phyag rdzogs pa bum sku'i tshul/
[18807] /lhun grub 'od kyi gong bur gnas/
[18808] /thugs rje kha dog so sor gsal/
[18809] /ro ma rkyang ma kun 'dar ma/
[18810] /ka ti shel gyi sbu gu can/
[18811] /me long mnyam nyid so sor rtogs/
[18812] /bya grub chos dbyings ye shes ni/
[18813] /thig le rgyu dang mi rgyu ba/
[18814] /rang rtsal rdzogs pa'i rten du gnas/
[18815] /dngas ma 'dus pa'i mig gnyis nas/
[18816] /thabs dang shes rab khyad par las/
[18817] /ji lta mkhyen pa'i thig le dang*/
[18818] /dag pa dbyings kyi sgron mar smin/
[18819] /ji snyed pa ni rgyang zhags dang*/
[18820] /shes rab sgron mar smin pa yis/
[18821] /'gro ba rnams kyi las dang yang*/
[18822] /dbang po'i bye brag ji lta bar/
[18823] /de la bslabs pas shes par 'gyur/
[18824] /ces so/
[18825] /gnyis pa rgyas par bshad pa gnyis te/
[18826] shes bya'i gnad spyir bstan pa dang*/
[18827] blang bya'i gnad bye brag tu bshad pa'o/
[18828] /dang po la brgyad las/
[18829] rten ni gzugs kyi phung po byang khog stod do/
[18830] /gnas ni snying rin po che zur brgyad pa'i dbus 'od rtsa'i dngas la 'od lnga'i dbus zhi ba'i sku yungs 'bru tsam la rig pa gnas so/
[18831] /lam ni rtsa bzhi nas rgyu'o/
[18832] /sgo ni mig gnyis so/
[18833] /gdangs ni sgron ma gnyis te rma bya'i dngos dang na ro lta bu'o/
[18834] /yul ni nam mkha' sprin dang bral ba la chos nyid stong pa bsam ngo dang bral ba'o/
[18835] /dus ni 'di nyid dam bar do'i snang ba shar dus so/
[18836] /'gro sa ni lhun grub kyi 'char sgo brgyad de ngo shes pa rnams dbyings su 'grol ma shes pa rnams 'khor bar 'khyams pas lam kha dbrag bzhin no/
[18837] /grol sa ni ka dag gi snang ba'o/
[18838] /de skad du'ang rang shar las/
[18839] kye grogs po dag nyon cig
[18840] /chos thams cad kyi de bzhin nyid dpes mtshon par bya'o/
[18841] /de la yang dag par rdzogs pa'i sangs rgyas kyi dgongs pa ni/
[18842] rten ni gzugs kyi phung po la brten no/
[18843] /dper na khra tshang na nyal ba lta bu'o/
[18844] /gnas ni snying na gnas te dper na bum pa'i sku lta bu'o/
[18845] /lam ni rtsa bzhi nas 'byung ste dper na mu tig gi phreng ba brgyus pa lta bu'o/
[18846] /'khyil ni dung khang dkar po'i nang na 'khyil te dper na bum pa nang gi mar me btang ba lta bu'o/
[18847] /sgo ni mig nas 'byung ste dper na rgyu skar gyi nyi zhur lta bu'o/
[18848] /thig le stong pa'i sgron ma ni dper na rma bya'i mdongs lta bu'o/
[18849] /dbyings rig pa'i sgron ma ni dper na yi ge na ro lta bu'o/
[18850] /yul ni nam mkha' stong pa'o/
[18851] /dus ni bar do'i snang ba ste dper na me long gi dkyil 'khor lta bu'o/
[18852] /'gro sa ni rin po che'i lus te dper na kha brag gi lam lta bu'o/
[18853] /grol sa ni ka dag gi snang ba ste dper na bum pa'i sku lta bu'o zhes pa dang*/
[18854] rdo rje sems dpa' snying gi me long las/
[18855] a ho klong chen mo rnams nyon cig
[18856] /'jig rten gyi khams kyi sems can thams cad la/
[18857] de bzhin gshegs pa'i snying po til 'bru mar gyis khyab pa bzhin du gnas so/
[18858] /de yang rten ni gzugs kyi phung po la brten no/
[18859] /gnas ni snying gi dkyil na kun tu bzang po ga'u kha sbyor gyi dgongs pa zhes bya ste dper na bse'i ga'u kha sbyar ba bzhin du gnas pa'i nang na 'od kha dog lnga'i dkyil na zhi ba'i sku yungs 'bru tsam 'od khyim kyi tshul du gnas so/
[18860] /de ni rig pa'i gnas so/
[18861] /dper na bum pa'i sku lta bu'o/
[18862] /de las byung ba'i ye shes ni gnas klad pa dung khang na gnas so/
[18863] /de yang khro bo'i sku yungs 'bru tsam la spyan phul thag tsam du gnas so
[18864] /de yang 'od zer gyi tshul du gnas so/
[18865] /de las byung ba'i 'od ni me long gi dkyil 'khor ltar gsal la dngas pa'am dper na nya'i mig bzhin du 'od zer du gnas so/
[18866] /de dang rig pa'i 'brel pa ni snying gi rtse mo nas yar rtsa dar dkar gyi snal ma tsam sgal tshigs 'dab na yar yod de de nas lam byung nas mgo'i nang du 'jug go
[18867] /rtsa de yang rtse chung g.yas g.yon nas 'thon nas klad par 'brel lo/
[18868] /de yang rna ba'i 'dab g.yas g.yon nas 'thon nas mig dang 'brel lo/
[18869] /de las mig nam mkha' la bzlog ste rtsa gcun te bltas na ye shes kyi 'od snang gis nam mkha' gang bar 'gyur ro zhes so/
[18870] /de'ang snying gi dbus kyi 'od rtsa ka ti gser gyi rtsa chen las gyes pa'i yar rtse dar dkar snal ma ni snying rtse nas sgal tshigs brgyud de rna ba nas yal ga gsum gyi gnyis mig gi sgor zug
[18871] dbus ma tshangs bug la zug go
[18872] /phra la 'khril ni 'khor lo bzhi'i dbus so so la snying nas 'brel lo/
[18873] /shel bug can ni srog pa tsa na 'od gsal gyi rlung lnga'i gdangs dang lhan cig gnas so/
[18874] /gnyis pa ye shes kyi blang bya'i gnas bye brag tu bshad pa la gsum te gnas pa'i rten rtsa sbyong ba 'char ba'i sgo sgron ma gzung ba/
[18875] snang ba'i gdangs 'od gsal bstan pa'o/
[18876] /dang po ni lus la ye shes gnas pas gnad gnyis kyis lam du gzhug pa ste/
[18877] de'ang spyi'i gnad rlung sems gcud la bor zhing sgron ma ar la gtad pas dbyings rig gi 'phel zad par bya ba ni thal 'gyur las/
[18878] rang rig ye shes lus la gnas/
[18879] /til 'bru las ni mar bzhin du/
[18880] /lus kyi bkrag dang gzi mdangs di/
[18881] /ye shes brlan gyis khyab par byed/
[18882] /lus dang bstun pas sku rnams dang*/
[18883] /ye shes 'od ngad kha dog rtags/
[18884] /las dang 'jug dang sku rnams kyis/
[18885] /gdangs dang bcas te khyab pa'o/
[18886] /shes rab nyid dang sgron ma'i las/
[18887] /don dam kun rdzob rtags phye ba'o/
[18888] /smin byed thig le so so'i gnad/
[18889] /'gyur byed rtog pa rags 'dzin pa/
[18890] /ye shes snang ba bzhi gnyis cha/
[18891] /las 'byung 'jug pa'i dbye ba las/
[18892] /tsit+ta rin chen gzhal yas su/
[18893] /rin chen 'dus pa zur brgyad sgo/
[18894] /ye shes lnga dang sku lnga ste/
[18895] /rlung dang shes pa'i rtsal yang lnga*/
[18896] /thams cad lnga lnga'i rang bzhin no/
[18897] /sku yi gnad ni gdangs kyis so/
[18898] /ye shes 'dug stangs dag gis so/
[18899] /thig le bskyil zhing dkrugs pas 'grub/
[18900] /'od ni yas shing sdud pa'o/
[18901] /'brel ldan bsdoms pas rlung gi gnad/
[18902] /'jug pa'i las ni mtha' yis dbye/
[18903] /de yi 'gyu byed las rlung zad/
[18904] /'khrul pa'i sdebs dang sbyar ba'o/
[18905] /rig pa'i gnad ni dbyung ba dang*/
[18906] /bskyil zhing mkha' la gtad pa'o/
[18907] /dbyings kyi gnad ni bsdu ba dang*/
[18908] /dgug dang khams kyi byer yas sbyar/
[18909] /snang ba'i gnad ni 'phel dang zad/
[18910] /sna tshogs rang sar grol ba'o/
[18911] /zhes so/
[18912] /bye brag gi gnad 'khor lo bzhi dang gtso mo gsum gyi gnad gcun pas rlung sems ye shes kyi dra bar gzhug pa ni de nyid las/
[18913] rig pa ye shes lam nyid ni/
[18914] /rang gi rtsa yi 'khor lo la/
[18915] /sku gsung rang rdzogs gnas pa las/
[18916] /ro ma rkyang ma kun 'dar ma/
[18917] /ma gsum dag gis lus bzung ste/
[18918] /dbus mas 'khor lo bzhi rten byas/
[18919] /'di dag g.yas g.yon dbus gnas pas/
[18920] /kun rdzob don dam dbye ba yis/
[18921] /lus dang yan lag skyed pa dang*/
[18922] /sgron ma nyid kyang smin par byed/
[18923] /ro mas ro rnams 'khor lo la/
[18924] /rlung gis bskul zhing thig le 'phen/
[18925] /ro ni rtsa la brten pa yis/
[18926] /bde bas lus sems rgyas par byed/
[18927] /mas ni dngas ma sdud pa dang*/
[18928] /gong 'og gnas gyi gzhi ma byed/
[18929] /'di la bskyil zhing gtems pa gnad/
[18930] /'di yi yan lag drug po la/
[18931] /gtar zhing bsregs na ye shes 'gag
[18932] /drod thob 'dod na mnye ba gnad/
[18933] /rlung dang thig le dgug par bya'o/
[18934] /rkyang mas skyed byed 'khor lo la/
[18935] /rlung gis 'phen sdud thig le 'jug
[18936] /rkyang zhes bya ba zla med pas/
[18937] /nyag gcig dgongs pa ston par byed/
[18938] /mas ni brnyings ma sel ba dang*/
[18939] /ngo bo'i gzi mdangs bskyed pa'o/
[18940] /'di la gseng zhing mnye ba gnad/
[18941] /'di la yal ga mi snang bas/
[18942] /smin so bzhi la thig le gdab/
[18943] /zas la dbang thob 'dod pas ni/
[18944] /rlung ni bstim zhing chu mi 'dor/
[18945] /dam tshig gis ni rtsa brtag go
[18946] /kun 'dar mas ni dran pa dang*/
[18947] /rtse mo'i 'khor lo bsdus pas smin/
[18948] /las rlung bzlog cing ye shes 'dzin/
[18949] /kun ni sprul sku'i yon tan ster/
[18950] /'dar bas longs sku'i yon tan no/
[18951] /mas ni chos sku dngos su ston/
[18952] /'di yi yan lag bcu gnyis la/
[18953] /gseng zhing 'dril ba gnad yin no/
[18954] /tshe nyid spel na byug pa bsten/
[18955] /thig le lus dang sems kyis bya/
[18956] /ye shes lam ni 'di dag las/
[18957] /thig le sku dang bcas par 'gyur/
[18958] /rlung ni 'gro 'ong las kun byed/
[18959] /sems kyi bdag po yid kyis bzung*/
[18960] /lam gyis bzung dang dgug pa'o/
[18961] /zhes so/
[18962] /gnyis pa 'char ba'i sgo sgron ma bzung ba la sgo dang sgron ma gnyis las/
[18963] sgo'i gnad ni snying nas klad par 'brel ba'i rtsa skyon yon dbang po dngas byed pa la yal ga lnga yod pa'i mig la ba men rwa 'dra'i rtsa'i dkyil las 'od rtsa nas ye shes dngos su 'byung bas mi 'gul bar nam mkha'i mthongs su blta ba ni yang dag pa'i gnad de thal 'gyur las/
[18964] /ye shes 'char ba'i sgo nyid ni/
[18965] /lus bcud dngas ma kun 'dus pa'i/
[18966] /tsak+Shu zhes pa'i sgo las 'thon/
[18967] /gnyis kyi cha 'dzin snang ba ston/
[18968] /skyed byed rtsa las 'brel 'byung ba'o/
[18969] /rtse mo las ni gcig gyur pa/
[18970] /dbang po yul la 'char byed pa'i/
[18971] /gcig la yal ga lnga yod pa'i/
[18972] /so so'i dbang po'i sgo la snang*/
[18973] /khyad par skyon yon dngas 'byed pa'i/
[18974] /ba men rwa 'dra 'khyil ba las/
[18975] /a 'bras zhes pa dkar nag phyed/
[18976] /rig cing gzugs rnams 'dzin pa dang*/
[18977] /shes pa'i rang rtsal rdzogs par bstan/
[18978] /'di la ye shes dngos 'byung ste/
[18979] /mngon sum pa dang rang gnad kyis/
[18980] /chos nyid dag pa'i rang snang yul/
[18981] /rtog bcas 'gag par gnas pa'o/
[18982] /zhes so/
[18983] /sgron ma'i gnad ni lta stangs dang gzigs stangs gcun nas gtems pa dang gcud pa dang khrid pa dang nyi zla'i rten las bslab pa yin te yang de nyid las/
[18984] don dam chos nyid 'byung ba las/
[18985] /sgron ma rnams pa bzhi zhes te/
[18986] /smin cing 'jug la khyab stong pas/
[18987] /chos nyid yul snang sdud pa'o/
[18988] /rgyang zhags las ni gzugs bsdus te/
[18989] /rlung gis gcod cing 'phen par byed/
[18990] /'ong dang 'gro ba'i 'phel 'grib kyis/
[18991] /ye shes dag ni sdud par byed/
[18992] /thig le stong pas las kun byed/
[18993] /'das pa lam gyi sna bzung nas/
[18994] /'das pa lam gyi sna bzung nas/
[18995] /rlung gis bkrag dang gzi mdangs bskyed/
[18996] /bsgyur zhing ye shes snang ba ston/
[18997] /shes rab rang byung sgron ma yis/
[18998] /chos kun mnyam pa ro gcig tu/
[18999] /bsdus te rang snang 'dzin par byed/
[19000] /'dis ni bag chags 'brel rgyun gcod/
[19001] /dbyings kyis dngas ma sdud pa dang*/
[19002] rig pa'i sku rnams 'dzin pa dang*/
[19003] /gnad gsum bcud du smin pa yis/
[19004] /'khor ba nyin ni spong bar byed/
[19005] /de ltar mig las sgron shar bas/
[19006] /sangs rgyas dgongs pa'i gnad 'dus par/
[19007] /rang snang yul rnams 'dzin pa'o/
[19008] /sgron ma'i gnad ni ngas bshad kyis/
[19009] /lha'i bu skal ldan khyod nyon cig
[19010] /yul dang rig pa rlung dag gis/
[19011] /chos nyid lam du gzung ba'i phyir/
[19012] /ye shes rdzogs pas chos nyid dag
[19013] /'di yang sgron ma'i gnad yin no/
[19014] /rgyang zhags 'gul ba med pa gnad/
[19015] /'di dus lta stangs gsum dang sbyar/
[19016] /shes rab sgron ma sbyang ba'i gnad/
[19017] /cho ga gsum gyis spel ba dang*/
[19018] /bsgrub pa'i gnad kyis rgya nyid bskyed/
[19019] /thig le'i sgron ma gtems pa gnad/
[19020] /rtsa dang mtheb mdzub ma bral bas/
[19021] /ye shes gong du 'phel ba'o/
[19022] /dbyings kyi gnad ni 'khrid pa ste/
[19023] /nyi ma'i bslab thabs rnal 'byor pas/
[19024] /legs par sbyar te khrid par bya/
[19025] /zla ba dag la'ang bslab par bya'o/
[19026] /'di ltar rgyun du sus byas pa/
[19027] /'khrul pa'i snang ba rgyun chad de/
[19028] /dag pa ye shes lnga yi 'od/
[19029] /sa rdo ri brag bags  stongs nas/
[19030] /gru chad dam ni yul gru tsam/
[19031] /'khrid la mkhas pas snang bar 'gyur/
[19032] /'di dus thabs kyis bcos pa gnad/
[19033] /rdzogs pas chos nyid thob pa'o/
[19034] /'di ltar goms pas chos nyid stobs/
[19035] /lus 'byung rang sor rdzogs pa'o/
[19036] /de ltar lus 'byung rgyun chad pas/
[19037] /zag bcas phung po mi snang bar/
[19038] /'di la mngon par 'tshang rgya'o/
[19039] /zhes so/
[19040] /gsum pa snang ba'i gdangs 'od gsal bstan pa la lnga ste sku/
[19041] /ye shes/
[19042] 'od/
[19043] thig le/