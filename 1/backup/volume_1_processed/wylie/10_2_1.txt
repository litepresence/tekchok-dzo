[12799] yul dag par snang rig pa'i zhing khams na/
[12800] mkhar sgo brgyad pa lhun grub kyi 'char sgo yod pa'i rtse mo na khye'u rang byung gi rig pa de/
[12801] ma rig pa dang dus mtshungs pas rgan mo dang lhan cig der gnas pa'o/
[12802] /rgyal po ni/
[12803] nyon mongs pa'i rtsa ba bdag 'dzin no/
[12804] /sras ni/
[12805] nyon mongs pa dug lnga'o/
[12806] /sku rtsed ni/
[12807] sgo lnga la dbang shes rang yan te chags sdang dug lngar spyod dus/
[12808] rgan mo bzung ba ni/
[12809] ma rig pa rang yul nyon mongs lngas bzung ste/
[12810] dug lnga ma rig pa dang ngo bo gcig tu gyur te 'jug pa ro gcig pa'o/
[12811] /de'ang da lta rang ma rig pa'i shes pa sgo so so la shar dus dug lnga dang phrad pa la zer ro/
[12812] /bu ma'i snyegs ma song ba bzung ba ni/
[12813] ma rig pa'i ngo bo de rig par yod pas/
[12814] rig pa yul thog tu bzung ba ste/
[12815] blo gang du chags sdang skyes nas bcings pa de'i ngo bo rig pa/
[12816] ldog pa ma rig pa/
[12817] shes na rang grol lo/
[12818] /brda lnga pa 'khrul pa ldog tshul ni/
[12819] yang de nyid las/
[12820] sngon yul rin chen spungs pa zhes bya ba na/
[12821] rgan mo cig la nor bu rin po che cig yod pas/
[12822] rkun mo mi lngas khyer nas rgan mo sdug bsngal gyis zin zer ba de ya cha/
[12823] de nas rkun mo rjes bcad pas/
[12824] yul tsher ma can du song nas/
[12825] rkun mo mi lngas brkus pas rgan mo brgyal zer ba de ya cha/
[12826] de nas rkun mo yul tsher ma can nas rjes chod pas/
[12827] rgan mo brgyal sangs zer ba de ya cha/
[12828] de nas rgan mo de'i bu me lha dkar po zhes bya ba de 'di skad ces zer to/
[12829] /nga'i nor bu brlag gam byas pas/
[12830] mi lnga po na re/
[12831] nor bu ma rlag gis khyod rang gi rgan mo sod cig
[12832] ma rgan mo ma bsad na nor bu mi ster ro byas pas/
[12833] khos kho rang gi ma bsad nas sha zos/
[12834] khrag 'thungs/
[12835] rus pa mur/
[12836] dngos po med par byas pas/
[12837] nor bu rkun mas byin zer ba de ya cha zhes pa'i don ni/
[12838] yul rin po che spungs pa tsit+ta'o/
[12839] /rgan mo ma rig pa/
[12840] nor bu rig pa/
[12841] rkun mo dug lnga/
[12842] mya ngan gyis zin pa rig pa chags sdang gis sbags pas rang sdug rang ma myong ba/
[12843] rjes bcad pas tsher ma can nas chod de rgan mo brgyal ba/
[12844] shes rab kyis rig pa dang de'i lhan skyes ma rig pa dug lnga dang bcas pa'i 'khrul pa brtags pas/
[12845] da lta 'khor ba na 'khor dus ngos zin pas/
[12846] ma rig pa dug lnga'i bag la zhar 'dug pa tsam mo/
[12847] /de ltar 'khrul pa'i rtsa ba chod dus rig pa rang ngo shes pas/
[12848] ma rig pa rang sangs la song ba ni/
[12849] rjes chod nas brgyal sangs pa'o/
[12850] /me lha ni/
[12851] rang ngo shes pa'i ye shes skyes pa ste/
[12852] nor bu ma rlag gam dris pas/
[12853] rgan mo sod de nas ster zer nas byin pa ni/
[12854] rig pas rang nyid 'khor bar song dus rang ngo ngan du song ngam bltas pas/
[12855] spu tsam yang ma song*/
[12856] gra ma nyams zur ma chag par mthong la/
[12857] lhan skyes rang ngo ma rig pa'i cha 'di ma spangs na des mi phan par da dung 'khor ba las snga 'dres gcig mi 'phags/
[12858] dug lnga rang 'khrungs su rang la 'char bar rtogs te/
[12859] kha nang du rang ngo la bltas pas rang rig dus lhan skyes kyi ma rig pa sangs te/
[12860] kun rtog rang grol bas sha zos zhe sdang ma spangs gnas su dag
[12861] chags  'dzin dag pas khrag 'thungs/
[12862] mi shes pa dag pas rus pa mur/
[12863] nyon mongs thams cad dngos med la song ste/
[12864] nang rig pa la bltas pas/
[12865] rang rig dus/
[12866] phyi yul la 'char ba'i dug lnga lhan skyes ma rig pa dang bcas pa dag nas/
[12867] rang byung ye shes kyi nor bu rang las rnyed pa'i dus so/
[12868] /drug pa ni/
[12869] rang shar las/
[12870] yul 'dul ba rnams par bkod pa zhes bya ba na/
[12871] rgya nag gi rgyal po li gar ta bya ba gab tse chen po cig bting nas/
[12872] gshin rtsis byas pas/
[12873] sto log tu btsun mo nyi shu rtsa gcig la mdzes pa'i chas su bcug nas/
[12874] lam po che'i bzhi mdor bskyal bas shi kha chod zer ba de ya cha/
[12875] de nas rgya nag gi rgyal po li gar ta 'phrul gyi rgyal po des/
[12876] btsun mo nyi shu rtsa gcig la mdzes pa'i chas kyis brgyan/
[12877] mgyogs pa'i rta bskyon/
[12878] gsal ba'i mig phye/
[12879] brdeg pa'i mtshon bskur/
[12880] gcod pa'i so btags/
[12881] gyon pa'i gos bskon/
[12882] 'dug pa'i yul btsal/
[12883] gnas pa'i khyim btsal/
[12884] 'gro ba'i lam btsal nas btang bas shi kha chod zer ba de ya cha zhes pa'i don ni/
[12885] 'khor ba sems can gyi rang dus nyon mongs pa can gyi slob ma'i lus sems tshogs pa ni/
[12886] yul 'dul ba rnam bkod do/
[12887] /rgyal pos gab tse bting nas rtsis byas/
[12888] btsun mo bskyal bas shig rgab chod pa ni/
[12889] slob dpon mkhas pas rgyud lung man ngag sems la btab nas/
[12890] ngo sprod nyi shu rtsa gcig gis ngo sprod de/
[12891] bar do'i lam snang la rang ngo shes par byas pas/
[12892] 'khor ba las thar te skye shi rgyun chod pa'o/
[12893] /rgyal pos btsun mo chas su bcug pa ni/
[12894] bla mas slob ma la da lta ngo sprod nyi shu rtsa gcig bstan nas/
[12895] rig pa'i rang 'od kyi chas mngon sum du cer mthong bstan/
[12896] shes rab kyi rta bskyon/
[12897] sgron ma bzhi'i mig phye/
[12898] rgyud lung gi mtshon bskur/
[12899] man ngag gi so btags/
[12900] snang ba bzhi'i gos bskon/
[12901] ka dag gi gnas btsal/
[12902] 'od lnga ye gdangs kyi khyim btsal/
[12903] bar do'am 'di nyid grol ba'i lam btsal bas/
[12904] thog ma'i gzhi la mthar phyin te/
[12905] skye shi med pa rdo rje'i sa thob pa'o/
[12906] /bdun pa lta bas la bzla ba'i gdams ngag ni/
[12907] seng ge rtsal rdzogs chen po'i rgyud las/
[12908] khams gsum sems can thams cad rnams/
[12909] /shin tu mtshon cha rnon po yis/
[12910] thams cad bsgral na dngos grub 'byung*/
[12911] /thugs rje thams cad sgrol ba'i phyir/
[12912] /rang gi rdo rje slob dpon nyid/
[12913] /bsgral nas rgya mtshor bskyur byas na/
[12914] /snang srid chos rnams shes par 'gyur/
[12915] /rang rig ye shes yod pa'i phyir/
[12916] /rtag tu 'grogs pa'i mched lcam gnyis/
[12917] /gcong rong dong du bskyur byas na/
[12918] /ye shes sku dang mi 'bral 'gyur/
[12919] /lu gu rgyud du yod pa'i phyir/
[12920] /lus srog bskyed pa'i pha ma gnyis/
[12921] /thang la bton na rang lus 'phel/
[12922] /ye shes yul dang phrad pa'i phyir/
[12923] /mchod rten lha khang la sogs rnams/
[12924] /phyags te rgya mtshor pho byas na/
[12925] /yang dag don gyi snying po mthong*/
[12926] /sgron ma mkha' la gsal ba'i phyir/
[12927] /dkon mchog gsum po rgyab phyogs na/
[12928] /zhing khams thams cad mthong bar 'gyur/
[12929] /sku gsum snang ba yod pa'i phyir/
[12930] /sangs rgyas bsgral te dur bcug na/
[12931] /rang gi snang ba rtogs par 'gyur/
[12932] /'byung ba rang la log pa'i phyir/
[12933] /chos rnams mer bsregs chur pho na/
[12934] /rig pa'i rang snang rtogs par 'gyur/
[12935] /shes rab don la spyod pa'i phyir/
[12936] /sems can thams cad dus gcig tu/
[12937] /bsgral na snang ba stong par 'gyur/
[12938] /thugs rje don nyid ma 'gags phyir/
[12939] /rang srog rang gis bcad gyur na/
[12940] /chos nyid yul dang 'phrad par 'gyur/
[12941] /sgron ma 'ong lnga brgyan pa'i phyir/
[12942] /skye dgu thams cad rang dbang du/
[12943] /bsdus na stobs dang ldan par 'gyur/
[12944] /ye shes chags pa med pa'i phyir/
[12945] /lha tshogs thams cad btson dong du/
[12946] /bzung na dngos grub nye bar 'gyur/
[12947] /rig pa kun tu yangs pa'i phyir/
[12948] /snying po bcad na bskyed rim gsal/
[12949] /rig pa rtsol sgrub bral ba'i phyir/
[12950] /tshogs la bsag tu med pa ni/
[12951] /sbyin pa kun tu rdzogs par 'gyur/
[12952] /rang rig btang bzhag bral ba'i phyir/
[12953] /thabs dang shes rab bral gyur na/
[12954] /rang gi don nyid rnyed par 'gyur/
[12955] /rig pa gcer bur yod pa'i phyir/
[12956] /rgyu 'bras mgo mjug zlog gyur na/
[12957] /skye med 'bras bu thob par 'gyur/
[12958] /rgyu yis bskyed du med pa'i phyir/
[12959] /kun gzhi rtsad nas bcad gyur na/
[12960] /yang dag mngon sangs rgyas par 'gyur/
[12961] /chos sku gdod nas dag pa'i phyir/
[12962] /bsad bcad las la rab dga' na/
[12963] /yang dag dge ba 'phel bar 'gyur/
[12964] /rig pa srog dang bral ba'i phyir/
[12965] /ye shes rtogs lugs de bzhin no/
[12966] /zhes so/
[12967] /'di dag gi don la/
[12968] khams gsum bsgral nas dngos grub 'byung ba ni/
[12969] sgo gsum dang khams gsum gyis bsdus pa'i sems sems byung rtsa ba bcad nas 'gag par byed pa'o/
[12970] /rdo rje slob dpon rgya mtshor bskyur bas chos shes pa ni/
[12971] lta stangs la 'dug dus yid dang sems gang du'ang mi rtog pas mig la dngas 'byin pas mngon sum shes pa'o/
[12972] /mched lcam dong du skyur ba ni/
[12973] rlung sems bzung nas lu gu rgyud la lta ba'o/
[12974] /pha ma bton pas lus srog 'phel ba ni/
[12975] dbyings rnam dag gi sgron ma dang thig le stong pa'i sgron ma dbang po'i thad la bton nas bltas pas/
[12976] snang ba gong du 'phel ba'o/
[12977] /mchod rten dang lha khang rgya mtshor pho bas snying po mthong ba ni/
[12978] tsit+ta'i dbus rig pa'i mchod rten 'od lnga'i lha khang na yod pa/
[12979] lta stangs kyis rgyang zhags chu'i sgron mar gtad pas phyir snang ba'i ye shes/nang du chos nyid don gyi ye shes gnyis 'du 'bral med pa'i snying po mthong bas 'od gsal ma bu 'phrod pa'o/
[12980] /dkon mchog gsum rgyab kyis phyogs pas zhing khams mthong ba ni/
[12981] 'khor ba'i rtsa ba dug gsum la yid kyi 'gyu ba rgyab phyogs nas rig pa la bltas pas/
[12982] chos nyid mngon sum dang*/
[12983] nyams gong 'phel du sprul sku/
[12984] tshad phebs su longs sku/
[12985] zad par chos sku'i snang ba mthong ba'o/
[12986] /sangs rgyas dur du bcug pas rtogs pa ni/
[12987] rig pa la ma rig pa lhan skyes yod pa rang ngo shes par byas pa'i skad cig la rang rig rtogs pa'o/
[12988] /de'ang ma rig pa'i rtsa ba rig pa la ldog pa'i phyir ro/
[12989] /dper na shes pa nyon mongs su shar dus ma rig pa bag la nyal nyon mongs mngon gyur du yod pa la cher gyis bltas pa rig pa rjen la bud nas ma rig pa nyon mongs dang bcas pa rig par sangs te/
[12990] rig pa zang nge thal le gnas pa bzhin no/
[12991] /chos me chu la bskur bas rang snang rtogs pa ni/
[12992] gzung 'dzin 'khrul pa'i chos gang shar te/
[12993] rtogs pa shes rab kyis mes gzhi med zad par bsregs nas/
[12994] rang bsam bsam gtan gyi chus de'i ngang la bzhag pas rig pa'i don rtogs pa'o/
[12995] /sems can bsad pas snang ba stong pa ni/
[12996] dran bsam thams cad phyam bzhag chen por btang bas 'khrul rtog rang 'gags la song nas 'khrul snang stongs pa'o/
[12997] /yang gcig tu na mngon sum la bltas pas byung tshor 'gags te sa rdo'i snang ba log pa'o/
[12998] /rang srog bcad pas chos nyid kyi yul dang phrad pa ni/
[12999] rlung rang 'gags la btang bas rnam rtog ngang gis stongs shing*/
[13000] rang ngo cer mthong du rtogs dus dbyings snang thad kar shar ba'o/
[13001] /de yang phyi 'od snang dbyings kyi rang yal dang phrad/
[13002] nang kun rtog rjes med du sangs pas ka dag zad pa'i rang yul dang skad cig la phrad pa'o/
[13003] /skye dgu bsdus pas stobs dang ldan pa ni/
[13004] lus gnad kyis rlung rig gi gnad bsdus pas sems nyid rang gnas bde gsal mi rtog pa'i nyams 'phel ba'o/
[13005] /lha tshogs btson du bzung bas dngos grub nye ba ni/
[13006] stong gzugs dbyings kyi go rar bzung na myur du rtags tshad thob pa'o/
[13007] /snying po bcas pas bskyed rim gsal ba ni/
[13008] /dran bsam rang ka ma cog gzhag gi gzer la thebs dus rig pa dang sangs phyed pa'o/
[13009] /tshogs bsag med na sbyin pa rdzogs pa ni/
[13010] rlung sems rgyu ba dag na 'char snang gi 'phel zad la thug pas/
[13011] lhun grub nang dbyings su nub tu nye ba'o/
[13012] /spyir rtsa rlung gi rgyu ba yod ring la gzhi snang gi 'char snang yod la/
[13013] rtsa rlung dag dus gzhi snang rang log la rtsa ba gzhi'i dbyings su ldog pa ni/
[13014] shel 'od nang du bsdus pa bzhin no/
[13015] /snang ba'i 'phel ma zad na nyams len gyi rtsal ma zad pa'o/
[13016] /thabs shes bral bas don rnyed pa ni/
[13017] shes pa la gnyis bcas gzung 'dzin dang bral dus rang rig rang sa na gsal te/
[13018] rig pa zang ka gcer bu gcig yin pa'i phyir ro/
[13019] /de yang gang dran cog gzhag gi dus su gsal lo/
[13020] /rgyu 'bras bzlog pas 'bras bu thob pa ni/
[13021] byas pas mi zin bzhag na zin pas gang dang gang gi tshe'ang bya rtsol rang gzhag la btang bas/
[13022] ma byas pa'i don skad cig la 'char ba ni/
[13023] 'bras bu lam du byas pas rgyu rang 'gags pa zhes bya'o/
[13024] /rten 'brel lugs 'byung yar lugs las bzlog pas 'khor ba 'chad par kun mthun pa ni/
[13025] rgyu 'bras go log gi chos zhes bya'o/
[13026] /kun gzhi ma rig pa'i rtsa ba rang ngo la bltas dus chod pas sangs rgya'o/
[13027] /bsad pas dge ba 'phel ba ni/
[13028] dran thog shar thog de kar rang chod cog gzhag la phyal phyal btang bas/
[13029] don gyi ye shes cer mthong du song bas nyams rtogs shugs la 'phel ba'o/
[13030] /nyi zla kha sbyor las/
[13031] rang rig rang grol rang nyid la/
[13032] /rang ka ma ni rang grol bas/
[13033] /lcags kyis lcags rnams gshog pa dang*/
[13034] /rdo yis rdo rnams gcog pa bzhin/
[13035] /rang gi gnyen por rang nyid che/
[13036] /rang bzhin rdzogs chen rtogs pa yis/
[13037] /'di ltar goms pa gang yin pa/
[13038] /ma btsal bzhag pa'i don rnams rnyed/
[13039] /ma bsgoms par ni bde chen rgyas/
[13040] /rang bzhin nyid du mngon sum rig
[13041] /'di nyid su dang phrad pa de/
[13042] /mtshams med sdig dang ldan pa yang*/
[13043] 'di nyid goms pas grol bar ni/
[13044] /the tshom med do na rag kan/
[13045] /ces so/
[13046] /brgyad pa 'od gsal klong du dril ba'i brda ni/
[13047] thal 'gyur las/
[13048] gzhan yang brda don tshig 'brel bshad/
[13049] /bskal pa'i me dpung klong dkyil na/
[13050] /mi gcig tshig pa med par yang*/
[13051] /kha nas sde snod chos bshad cing*/
[13052] /las su gzhan gyi srog gcod pa/
[13053] /dge sbyor 'phel ba ya re cha/
[13054] /lcags kyi khang pa sgo med na/
[13055] /snang med mun pa'i klong dkyil na/
[13056] /nyi ma zla ba 'od gsal yang*/
[13057] /sus kyang mthong ba med pa ni/
[13058] /so so'i dbang po'i yul gsal ba/
[13059] /mthong ba med pa yang re cha/
[13060] /zhes pa'i don la/
[13061] me dpung gis mi ma tshig par dge ba 'phel ba ni/
[13062] rtog tshogs nyon mongs kyi me nang na rang byung ye shes kyi mi thog ma med dus nas gnas kyang*/
[13063] des ma gos ma bslad ma tshig la/
[13064] rang ngo rang gis shes dus sde snod bshad la/
[13065] rtog tshogs rang grol du song ba gzhan gyi srog gcod pa ste/