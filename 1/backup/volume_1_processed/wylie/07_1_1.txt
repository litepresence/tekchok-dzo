[10638] rtogs pa'i sngon du rtogs gzhi yod la/
[10639] de nas rtog pa'i blo byung ba'i phyir rtogs pa la gzhi mi ltos/
[10640] gzhi la rtogs pa'i blo ltos kyang*/
[10641] rtogs pa'i sngon nas yod dgos pas khyab bo/
[10642] /ma rtogs kyang gzhi yin na gzhi yin par gang gis shes/
[10643] blos shes na ma rtogs kyang gzhi yin pa bud do/
[10644] /de dag la sogs pa'i skyon dmigs pa yang*/
[10645] klong drug las/
[10646] /nges pa'i gzhi zhes bstan pa la/
[10647] /'di yang yang dag snying po min/
[10648] /dper na mig ser can dag la/
[10649] dung las ser po snang ba bzhin/
[10650] /rang la ldog pa'i khyad kyis ni/
[10651] /rang gzhan gnyis med nges mtha' bral/
[10652] /de phyir de yang yang dag min/
[10653] /yang na rgyur nges 'bras nges pas/
[10654] /bdag rtag pa dang khyad med 'gyur/
[10655] /'di yang shes bya ma lags sam/
[10656] /gsungs pa de yang gong dang mtshungs/
[10657] /zhes so/
[10658] /bzhi pa la'ang 'dod pa brjod pa ni/
[10659] ngo bo phyogs dang ris su ma chad la/
[10660] /snang tshul cir yang bsgyur du btub pa'o/
[10661] /gnyis pa de dgag pa ni/
[10662] gzhi bsgyur du btub na dag pa sangs rgyas ma dag pa 'khrul par 'gyur la/
[10663] sus kyang ma 'bad par sems can sangs rgyas su bsgyur nas grol bar thal lo/
[10664] /yang 'bras bu rgyur ldog par thal te/
[10665] 'gyur ba'i gzhi yin pa'i phyir ro/
[10666] /yangs sogs bems po'ang rig par 'gyur la/
[10667] rig pa'ang bems por 'gyur par thal lo/
[10668] /yang ngo bo ris su ma ched pa de bsgyur ram/
[10669] /gzhan bsgyur/
[10670] ngo bo bsgyur na ngo bo gzhir mi rung ste/
[10671] gzhi las gzhan pa'i chos su bsgyur ba'i phyir ro/
[10672] /gzhan bsgyur na ngo bo gang du yang bsgyur ba'i dam bca' nyams so/
[10673] /yang rtag pa bsgyur ram/
[10674] mi rtag pa bsgyur/
[10675] rtag pa bsgyur du mi rung ste nam mkha' bzhin/
[10676] mi rtag pa bsgyur mi dgos te 'gyur zin pa'i phyir/
[10677] yang dus gsum gyi rigs pas 'das ma 'ongs bsgyur rgyur med de dngos med yin la/
[10678] da lta'i snga chags 'gags/
[10679] phyi cha ma skyes pas med pa'i phyir/
[10680] bsgyur rgyu ma dmigs pas gzhi cir yang bsgyur du btub pa de mi 'thad de/
[10681] de nyid las/
[10682] bsgyur du btub ces sngar gsungs pas/
[10683] /rang gi gnas lugs bsgyur btub na/
[10684] 'di yang nges pa med par mtshungs/
[10685] /'bras bu nyid ni rgyur ldog phyir/
[10686] /'bad pa rnams la dgos med pas/
[10687] /yang dang yang du ldog pas na/
[10688] /bems po rnams ni rig pas su/
[10689] /'gyur bar btub pa ma yin bzhin/
[10690] /'di yang shes bya ma lags sam/
[10691] /gsung pa de yang de bzhin no/
[10692] /zhes so/
[10693] /lnga pa la'ang 'dod pa brjod pa ni/
[10694] rig pa'i ngo bo la phyogs med kun tu shar bas cir yang khas len pa'o/
[10695] /gnyis pa de dgag pa ni/
[10696] cir yang khas len pa de/
[10697] gzhi de las gnas pa khas len nam/
[10698] mi gnas pa khas len/
[10699] dang po ltar na rtag dngos mi rtag dngos gnyis lhan cig grub par thal te/
[10700] mi rtag pa snang tsam du gnas pa'i phyir ro/
[10701] /mi rtag pa grub kyang rtag dngos ma grub ce na/
[10702] /cir yang khas len du btub pa nyams so/
[10703] /de bzhin du 'khor ba 'bad med du grol ba dang*/
[10704] grol ba rnams ldog pa thal te/
[10705] cir yang mkhas len pa'i phyir ro/
[10706] /gnyis pa ltar na ri bong gi rwa dang mo gsham gyi bus 'khor 'das byas pa yang khas len pa la sogs pa thug pa med pa'i skyon dmigs te/
[10707] de las/
[10708] khas len rnams dang ldan par ni/
[10709] /ston pa nyid kyis sngar gsungs pa*/
[10710] /'di kun phyogs kyi 'phen pa tsam/
[10711] /thams cad yin ngor bsgrub pa'i phyir/
[10712] /thug pa med pa'i skyon 'gyur bas/
[10713] /'di yang shes bya ma lags sam/
[10714] /ston pas gsungs pa sngar dang mtshungs/
[10715] /zhes so/
[10716] /drug pa la'ang khas blangs brjod pa ni/
[10717] ngo bo kun tu shar bas snang tshul khra bo sna tshogs shar bar 'dod pa'o/
[10718] /gnyis pa de dgag pa ni/
[10719] sna tshogs de phyi snang ba la 'dod dam/
[10720] nang shes pa la 'dod dam/
[10721] de gnyis tshogs pa la 'dod/
[10722] dang po ltar na/
[10723] snang ba sna tshogs pa ltar gzhi gcig po de yang sna tshogs su phyir shar ba'i skyon yod la/
[10724] gnyis pa ltar na shes pa skad cig ma bzhin du gzhi skad cig mar thal ba dang*/
[10725] shes pa snyam byed rtogs pa du ma ltar gzhi yang der thal ba dang*/
[10726] shes pa nyon mongs rkyen dbang can ltar gzhi yang der thal lo/
[10727] /gsum pa ltar na gzhi phyi nang du thal ba dang*/
[10728] gzhi gzung 'dzin du thal ba dang*/
[10729] gzhi tshogs drug spang bya phyogs gcig par thal lo/
[10730] /yang gzhi zhes dbyings gcig tu mi 'thad de/
[10731] mang po tshogs pa yin pa'i phyir ro/
[10732] /de dag la sogs pa'i skyon ni/
[10733] klong drug las/
[10734] ston pas gong du khra bor gsungs/
[10735] /'di yang phyogs dang mi 'thad pas/
[10736] /gang gi ngo bo de snang ba/
[10737] /'bras bu tha dad don de mtshungs/
[10738] /mang ba'i sgra yis nyams pa'i phyir/
[10739] /'di yang shes bya ma lags sam/
[10740] /gsungs pa de yang de bzhin no/
[10741] /zhes so/
[10742] /bdun pa la'ang 'dod pa brjod pa ni/
[10743] rig pa rang byung gi ye shes ni yod med kyi mtha' dang bral bas ye shes tsam du'ang grub pa med de/
[10744] spros bral thig le chen po'i cha nas gang du'ang ma grub par 'dod do/
[10745] /gnyis pa de dgag pa ni/
[10746] de ltar cir yang ma grub ye shes tsam du'ang med ka nas dag pas gang du'ang bzhag tu med pa'i gnas lugs ci yang med na 'khor 'das 'byung ba'i dbyings su 'gal la/
[10747] ye shes med na sangs rgyas dang sems can gyi rnam grol med pas gzhi rtogs nas grol ba yang mi rigs la/
[10748] phra ba'i 'od lnga med na gzhi snang 'char ba'i rgyu med pas de'i ngang las gzhi snang mi rigs pa'i phyir/
[10749] ma rtogs 'khrul pa'i sems mi rigs te/
[10750] klong drug pa las/
[10751] ngo bo nyid la ye dag pas/
[10752] /sems can 'khor ba 'di mi rigs/
[10753] /ma rig dri ma ye zad phyir/
[10754] /ces pas sngar gyi gzhi drug dang mtshungs so/
[10755] /gsum pa ka dag lhun grub dbyer med kyi gzhi rang gzhung du 'god pa la don dngos dang*/
[10756] de la rtsod pa spang ba gnyis las/
[10757] dang po ni ngo bo ka dag la lhun grub gting gsal du yod pas dbyer med kyi cha'i ngo bo ka dag gi rig pa dngos po dang mtshan mar ma grub la/
[10758] rang bzhin lhun grub kyi 'od gsal phra ba nang gsal du gnas pa ste/
[10759] snang ba'i ngo bo stong la stong pa'i rang bzhin gnas ba gsal ba'i snying po rig pa ste sku dang ye shes ye nas 'du 'bral med pa nyi ma'i snying po ltar gnas te/
[10760] ngo bo ka nas dag la rang bzhin lhun gyis grub pa dbyer med du 'dod de/
[10761] rang shar las/
[10762] gzhi la rnam pa gnyis su gsungs/
[10763] /ka dag chen po'i gzhi dang ni/
[10764] /lhun grub sna tshogs gzhi ru 'dod/
[10765] /ces pa dang*/
[10766] klong drug pa las/
[10767] ngo bo nyid la ka dag las/
[10768] /rang bzhin du ni lhun grub bo/
[10769] /zhes pa dang*/
[10770] mu tig phreng ba las/
[10771] ngo bo ka dag brjod gzhi bral/
[10772] /rang bzhin lhun grub cir snang rdzogs/
[10773] /zhes so/
[10774] /gnyis pa de la rtsod pa spang ba la grangs dang rang ngo gnyis las/
[10775] dang po la rtsod lan gnyis las/
[10776] rtsod pa ni/
[10777] gzhi brgyad du thal ces pa'i lan ni ka dag dang lhun grub dbyer med du 'dod kyi de ni gzhi bdun 'du bas de las log pa mi 'dod pa'i phyir/
[10778] gzhi brgyad du thal ba'i skyon med do/
[10779] /yang rang ngo ka nas dag pa'o zhes pa dang mi 'gal te/
[10780] ngo bo ka dag tu 'dod pas 'brel ba yin no/
[10781] /gnyis pa rang ngo ka dag dang lhun grub dbyer med la rtsod pa dang lan gnyis las/
[10782] dang po rtsod pa 'god pa ni/
[10783] ka dag dang lhun grub so so la skyon yod pas rang gi ngo bo ka dag yin na 'khor ba yod ma myong bas sems can 'khrul pa 'byung ba mi rigs par thal zhing*/
[10784] rang bzhin lhun grub yin pas su yang 'bad med du ye grol bar thal ba dang*/
[10785] ka dag dang lhun grub gzhi gcig la rdzas 'gal bar thal ba'o/
[10786] /lan ni ngo bo ka nas dag pas sems can 'khor ba med kyang*/
[10787] lhun grub kyi rtsal lam rol pa tsam las de ltar snang ba mi 'gal te/
[10788] gnyid du 'gro kha dang gnyid dus kyi shes pa'i rang ngo la rmi lam med kyang*/
[10789] snang ngo la rta glang du snang ba mi 'gal ba bzhin no/
[10790] /yang sems can du snang ba'ang sgyu ma'i rol pa tsam las don gyi ngo bo la ma grub pas ye grol zin la/
[10791] kun rdzob snang tshod du mig sngags kyi nus pas rta glang du snang ba grol ba la/
[10792] 'bad med rang sar bzhag pas ngang gis rang gnas shing bu rde'ur log pa ltar/
[10793] dbyings su grol bar snang dus nas log par snang ba log pa tsam las/
[10794] grol grol po gsar byung ci yang med de 'ching ba ma grub pa'i phyir ro/
[10795] /yang snang ngo kun rdzob kyi cha nas lhun grub la/
[10796] stong ngo don dam gyi cha nas ka dag tu tshig gis brjod pa tsam las/
[10797] de gnyis rdzas tha dad du med pas so sor mi 'gyur te/
[10798] ngo bo gcig la ldog pa tha dad bral ze yin pas mi yin la/
[10799] sdom ldan yin pas rab tu byung ba yin pas gnyis mi 'gal ba bzhin no/
[10800] /de dag gi rtsod lan yang*/
[10801] /klong drug pa las/
[10802] ngo bo nyid la ka dag pas/
[10803] /sems can 'khor ba 'di mi rigs/
[10804] /ma rig dri ma ye zad phyir/
[10805] /ston pas gsungs pa sems dpa' che/
[10806] /rang bzhin lhun gyis grub pa'i phyir/
[10807] /de yang ma 'gags rol par snang*/
[10808] /sems dpa' nyid kyis yang gsol pa/
[10809] /rang bzhin nyid la lhun grub na/
[10810] /sems can 'di dag rang grol rigs/
[10811] /ye nas lhun gyis grub pa'i phyir/
[10812] /gsungs pa sems can 'di dag ni/
[10813] /ngo bo ka nas dag pa'i phyir/
[10814] /grol ba rnams kyang rol par snang*/
[10815] /byang chub sems dpa' yang gsol ba/
[10816] /ngo bo nyid ni ka dag pas/
[10817] /lhun grub la yang dgos med 'gyur/
[10818] /yang na lhun gyis grub pa'i phyir/
[10819] /ka nas dag pa med par 'gyur/
[10820] /ston pa gsungs pa 'dug tshul la/
[10821] /gang gis brjod pa'i tshig med pas/
[10822] /brjod pa'i sgra tshig dang bral bas/
[10823] /ci yi ngo bor grub med phyir/
[10824] /tshig gis 'di la gnod pa bral/
[10825] /sems can bdag 'dzin blo yul las/
[10826] /sna tshogs dran bsam ma 'gags pas/
[10827] /tshig gnod ngo bo khyad par med/
[10828] /don dam kan rdzob tha snyad phyir/
[10829] /ces so/
[10830] /don gnyis pa bla na med pa'i gzhi bye brag tu bshad pa la gsum ste/
[10831] thun mong du mdor bstan/
[10832] so so'i cha las rgyas par bshad/
[10833] /don bsdu ba'o/
[10834] /dang po ni/
[10835] thog ma'i gzhi ngo bo ka nas dag pa shel gong dri ma de pa ltar dngos po dang mtshan mar ma grub pa'i rang bzhin lhun gyis grub pa dkar po'i nang na phra ba'i rang 'od gting gsal du yod kyang rkyen med pas phyir mi snang ba'i phyir/
[10836] phyi rgya mar ral ba gzhon nu bum pa sku'i gnas lugs su bzhugs te/
[10837] ngo bo ka nas dag pas stong la/
[10838] dngos po med kyang phra ba'i rig pa ye gdangs kyi rang 'od ni ma bkag par rang chas/
[10839] rang bzhin lhun gyis grub pas snang ba thams cad kyi 'char gzhir gnas kyang*/
[10840] rang ngo phyir gsal du mtshan ma ris can gyi 'od dang sku dang kha dog ni mi snang ba ste/
[10841] ngo bo ka dag gi klong na rang bzhin lhun grub kyi ye gdangs gting gsal phra ba'i rang 'od ye shes dang bcas pa/
[10842] gcig dang*/
[10843] tha dad dang*/
[10844] so so ma yin pa'i tshul gyis 'od gsal ba'i dam pa lhun grub rin po che'i sbubs/
[10845] gzhon nu bum pa sku'i zhing*/
[10846] ngo bo rang bzhin thugs rje gsum gyi bdag nyid dam par bzhugs so/
[10847] /ngo bo stong pas dngos po dang mtshan mar ma grub/
[10848] rang bzhin gsal bas ye gdangs snang ba'i rang ngo ma dor/
[10849] thugs rje rig pas mkhyen pa ye shes su rgyas pa'i 'char gzhi ma 'gags par gnas te/
[10850] bkra shis mdzes ldan chen po'i rgyud las/
[10851] rtogs pa'i sangs rgyas ma byung*/
[10852] ma rtogs pa'i sems can ma byung ba'i snga rol na/
[10853] rig pa rang byung gi ye shes gzhi las ma g.yos te/
[10854] rkyen med pa'i snang ba gsum dang thabs cig tu bzhugs so/
[10855] /de nas yang rig pa'i ye shes nyid kyis/
[10856] rang gi 'dug tshul gyi gnas lugs 'di gsungs so/
[10857] /kye snang ba chen po yangs pa'i klong 'di ni ma g.yos pa'i chos kyi sku chen po las/
[10858] ma 'khrul pa'i sangs rgyas chen por bzhugs so/
[10859] /ngo bo'i sku ma 'gags par gnas te/
[10860] ngo bo mi 'gyur/
[10861] thabs gsang ba/
[10862] ma g.yos/
[10863] mi g.yo/
[10864] ma bskyod pa*/
[10865] snang ba thams cad dus gcig la rdzogs pa/
[10866] ye shes thams cad skad cig la rdzogs pa/
[10867] sku thams cad smin par gnas pa/
[10868] 'od kyi snang ba thams cad ma bsgrib par gsal ba/
[10869] gnas lugs kyi snang ba la/
[10870] snang thabs kyi ma bsgribs pa ngo bo rang bzhin thugs rje gsum rgya ma chad par yongs su rdzogs pa chen pa'o/
[10871] /ngo bo'i gnas lugs chen po de yang skur ltar gnas la/
[10872] kha mig rna bar 'dod pa ni cang mi bzhugs/
[10873] stong pa ltar gnas pa la bebs stong ltar cang mi bzhugs/
[10874] 'od lnga ltar snang ba chen po la/
[10875] kha dog tu phye ba ni cang mi bzhugs/
[10876] rgya ma chad par snang ba la 'brel pa ltar cang mi bzhugs/
[10877] mtha' dbus med pa ltar dmigs la/
[10878] phyogs su dmigs pa ni cang mi bzhugs/
[10879] cha yis ma gos pa ltar snang ba la/
[10880] ris su phye ba ni cang mi bzhugs/
[10881] rgyan ma 'gags pa ltar snang zhing*/
[10882] dpangs mtho ba la steng 'og tu snang ba ni gang yang med do/
[10883] /rang bzhin gyi snang ba ni/
[10884] yangs pa ltar snang ba la phyogs lhung med pa/
[10885] gsal ba ltar snang ba la dngos po med pa/
[10886] mthing ga ltar snang ba la cha ma phye ba/
[10887] dkar po ltar snang ba la rim mi 'dzin pa/
[10888] ser po ltar snang ba la yon tan rdzogs pa/
[10889] dmar po ltar snang ba la go ma 'gags pa/
[10890] ljang gu ltar snang ba la yon tan rdzogs pa/
[10891] sna lnga nyid du gnas pa la kha dog mi 'dzin pa chen po/
[10892] bzlum pa la dbyibs med pa/
[10893] ma 'gags pa la rkyen med pa/
[10894] khyab pa med pa rang gdangs chen po/
[10895] rang gsal ba la phyi nang dang bcas pa/
[10896] rtsol sgrub med pa la babs kyis grub pa'o/
[10897] /thugs rje'i snang ba ni/
[10898] stong pa ltar snang ba la gsal ba ma 'gags pa/
[10899] spros pa med pa la spros pa chen po/
[10900] rang bzhin ma 'gags pa la sna tshogs ma nges pa chen po/
[10901] gsal ba la mun pa med pa/
[10902] ma 'gags pas med pa chen po/
[10903] babs kyi stong pa la kun tu 'char ba chen po/
[10904] ma 'dres pa la yongs su snang ba che po/
[10905] kun la khyab pa la gcig tu 'dus pa chen po/
[10906] dag pa la 'khrul pa ma 'gags pa chen pa/
[10907] rdzogs pa la gcig snang ba chen po/
[10908] thugs rje go ma 'gags par bzhugs so zhes pa dang*/
[10909] thal 'gyur las/
[10910] thog ma'i ngo bo rang bzhin dang*/
[10911] /thugs rje rnam pa gsum du gnas/
[10912] /de yang ngo bo skur gnas pas/
[10913] /chos dang longs spyod sprul pa'i char/
[10914] /ma phye 'byed pa med pa'i tshul/
[10915] /babs las grub pa nyid la yang*/
[10916] /sku mdog la sogs blo yul med/
[10917] /rang bzhin 'char byed 'od kyi tshul/
[10918] /dkar dmar ser dang ljang mthing ni/
[10919] /mtshan ma ris can ma yin par/
[10920] /ris med shes bya'i babs las grub/
[10921] /thugs rje 'char ba sna tshogs las/
[10922] /'di 'dra gcig tu nges med pas/
[10923] /sna tshogs snang phyir gzhi zhes bya/
[10924] /zhes so/
[10925] /de yang ngo bo ka dag gi ldog pa nas gzhal na gang yang ma grub pas phyir gsal gyi cha la 'od dang sku mdog la sogs pa ris can du ma grub kyang*/
[10926] de'i rang bzhin lhun grub kyi dbyings nas ye gdangs 'od lnga sku dang zer dang thig ler snang ba ches phra ba'i bdag nyid/
[10927] dbyings na 'khyil bas nang gsal la phra ba'i ye shes su yod pa'o/
[10928] /de yang ka dag rkyang cha'i phyogs su chad na/
[10929] sku dang ye shes 'char ba'i cha gang yin/
[10930] gzhi la ni ka dag ci yang med pa yin/
[10931] de'i dbyings nas 'byung snyam na/
[10932] yod dam med/
[10933] med na 'byung bar mi 'thad de/
[10934] dngos med las dngos po byung ba mi 'thad pa bzhin/
[10935] yod na ci yang med ces 'dod pa dang 'gal lo/
[10936] /des na ka dag gi rang bzhin lhun grub yin la/
[10937] de'i dbyings nang gsal du phra ba'i ye shes ye gdangs 'od gsal gyi snang ba phra bar yod do/
[10938] /de yang phyir gsal rags par khas ma blangs pas rtag pa'i mtha' las grol/
[10939] nang gsal phra bar 'dod pas chad pa'i mtha' las grol lo/
[10940] /de ltar mtha' bral rang byung gi ye shes ngo bo stong pas gang du'ang ma grub/
[10941] rang bzhin gsal bar snang tshul ma 'gags/
[10942] thugs rje go ma 'gags pas gang ltar yang 'char ba'i gzhi byed pa ni/
[10943] gzhi dngos po gshis kyi gnas lugs yin no/
[10944] /gnyis pa so so'i cha las rgyas par bshad pa la gnyis te/
[10945] ngo bo stong cha'i ldog pa nas rgyas par bshad pa dang*/
[10946] rang bzhin snang cha'i ldog pa nas rgyas par bshad pa'o/
[10947] /dang po ni/
[10948] ka dag dngos po dang mtshan mar ma grub pa'i ldog pa la ltos te/
[10949] rig pa med/
[10950] ma rig pa med/
[10951] sangs rgyas med/
[10952] sems can med/
[10953] 'khor ba med/
[10954] 'das pa med/
[10955] 'od med/
[10956] kha dog med/
[10957] sku med/
[10958] ye shes med/
[10959] gzhi med/
[10960] lam med/
[10961] 'bras bu med/
[10962] su yang 'khrul pa med/
[10963] grol ba med/
[10964] bcings pa med/
[10965] thar pa med/
[10966] las med/
[10967] nyon mongs med/
[10968] rlung med/
[10969] 'byung ba med/
[10970] yin pa med/
[10971] min pa med/
[10972] gang med/
[10973] ci med/
[10974] ci yang grub pa dang dmigs su med pa ste/
[10975] dgag chos 'ba' zhig gis bsgrub chos dor bar bstan pa ni/
[10976] bkra shis mdzes ldan las/
[10977] ka dag chen po zhes bya ste/
[10978] yang dag pa'i sangs rgyas ma byung*/
[10979] ma dag pa'i sems can ma byung ba'i gnas/
[10980] rig pa ma g.yos pa'i ye gdangs chen po zhes bya'o/
[10981] /de la brjod du med do/
[10982] /dpag tu med do/
[10983] /dmigs su med do/
[10984] /gzhal du med do/
[10985] /brtsir med do/
[10986] /gang gis kyang gtan la mi phebs so/
[10987] /mtshon du med do/
[10988] /shes pa'i yul du byar med do/
[10989] /des ni 'khor ba mi mthong*/
[10990] 'khor bas de nyid mi mthong ngo*/
[10991] /de ni chos mi spyod do/
[10992] /chos kyis de'i don mi rtogs so/
[10993] /de ni 'khor ba min no/
[10994] /mya ngan las 'das pa min no/
[10995] /gzhi min no/
[10996] /snang ba min no/
[10997] /mun pa min no/
[10998] /lam ma yin no/
[10999] /bgrod pa med do/
[11000] /mi bgrod pa ma yin no/
[11001] /'bras bu ma yin no/
[11002] /spangs pa ma yin no/
[11003] /thob pa ma yin no/
[11004] /de ni rig pa'i dbyings chen mo zhes bya'o zhes pa dang*/
[11005] yi ge med pa'i rgyud las/
[11006] nga rang byung gi ye shes la/
[11007] dpyad pa'i yul med do/
[11008] /sngar 'das pa med do/
[11009] /phyis 'byung ba med do/
[11010] /da ltar snang ba gang yang med do/
[11011] /las med do/
[11012] /bag chags med do/
[11013] /ma rig pa med do/
[11014] /sems med do/
[11015] /yid med do/
[11016] /shes rab med do/
[11017] /'khor ba med do/
[11018] /mya ngan las 'das pa med do/
[11019] /rig pa nyid kyang yod pa ma yin no/
[11020] /ye shes snang ba gang yang med do zhes pa dang*/
[11021] mu tig phreng ba las/
[11022] rang bzhin gnas pa'i ngo bo la/
[11023] /sangs rgyas med cing sems can med/
[11024] /ma rig med cing 'khrul pa med/
[11025] /sems med yid kyang yod pa yin/
[11026] /dgra med bshes med gnyen yang med/
[11027] /nyon mongs med cing ngar 'dzin med/
[11028] /'gro ba med cing 'ong ba med/
[11029] /chos med chos su snang ba med/
[11030] /thabs med shes rab nyid kyang med/
[11031] /phung po med cing khams kyang med/
[11032] /yul med 'dzin par bya ba med/
[11033] /dbang po med cing yul kyang med/
[11034] /gzung bar bya dang 'dzin pa med/
[11035] /sku med ye shes nyid kyang med/
[11036] /shes dang shes bya'i bdag po med/
[11037] /'od med kha dog yod ma yin/
[11038] /sgra med dri la sogs pa med/
[11039] /'dod pa med cing zhen pa med/
[11040] /dbyings med gzhal yas khang yang med/
[11041] /lha med mchod pa'i yul las 'das/
[11042] /zhes pa dang*/
[11043] klong  drug pa las/
[11044] spros bral chos nyid ka dag ni/
[11045] /rang ngo rnam dag snying po'i gzhi/
[11046] /de la tshig dang yi ge bral/
[11047] /brjod pas gtan la dbab du med/
[11048] /sgro 'dogs tha snyad kun bral te/
[11049] /gzung dang 'dzin pa'i rnam rtog med/
[11050] /sangs rgyas med cing sems can med/
[11051] /chos med chos kyi 'du shes med/
[11052] /gang med ci med ci yang med/
[11053] /de ltar med pa'i snying po la/
[11054] /zhes pa dang*/
[11055] yi ge med pa las/
[11056] nga la skye dang 'chi med pas/
[11057] /'gag med chos ni yongs su rdzogs/
[11058] /nga la phyi dang nang med pas/
[11059] /gsal ba'i chos ni yongs su rdzogs/
[11060] /nga la stong dang dngos med pas/
[11061] /snang ba'i chos ni yongs su rdzogs/
[11062] /nga la dmigs pa'i yul med pas/
[11063] /mthong ba'i chos ni yongs su rdzogs/
[11064] /nga la lus dang sems med pas/
[11065] /rang snang chos ni yongs su rdzogs/
[11066] /nga la bdag dang gzhan med pas/
[11067] /rig 'i chos lnga yongs su rdzogs/
[11068] /nga la byed pa'i rgyu med pas/
[11069] /bsam gtan chen po yongs su rdzogs/
[11070] /nga la phyin pa'i yul med pas/
[11071] /rang snang yul ni yongs su rdzogs/
[11072] /nga la phyogs dang ris med pas/
[11073] /gsang ba'i ye shes yongs su rdzogs/
[11074] /nga la snang ba 'gag med pas/
[11075] /dbyings kyi chos gsum yongs su rdzogs/
[11076] /zhes pa dang*/
[11077] rang shar las/
[11078] dang po'i gzhi ka dag chen po de la/
[11079] bsam pa med/
[11080] ma rig pa med/
[11081] sems med/
[11082] yid med/
[11083] 'dzin pa med/
[11084] de yang 'di lta ste/
[11085] rgya ma chad pa'i ye shes/
[11086] lhun gyis grub pa'i sangs rgyas/
[11087] spros pa dang bral ba'i chos nyid/
[11088] mtha' dang bral ba'i rig pa/
[11089] dag pa chen po'i snang ba/
[11090] phyogs lhung med pa'i lta ba bzhugs so/
[11091] /de yang yangs pa/
[11092] gsal ba/
[11093] mi 'gyur ba/
[11094] ye shes mi 'gag pa/
[11095] thig le sna tshogs su 'phro ba/
[11096] ma grub pa'i chos nyid/
[11097] phyi rgya ma ral pa/
[11098] nang ye shes kyi 'od lnga ma 'gag par gsal ba/
[11099] sku dang ye shes kyi ngo bor bzhugs so zhes so/
[11100] /'dis ni ka dag la ye shes dang 'od snang ba bstan pas/
[11101] ka dag kyang med po bkag pa yin no/
[11102] /gnyis pa rang bzhin snang cha'i ldog pa nas rgyas par bshad pa ni/
[11103] rang bzhin lhun gyis grub pa'i gnas lugs/
[11104] rgya gar yang ma chad/
[11105] phyogs gang du'ang ma lhung*/
[11106] sku dang ye shes 'char ba'i gnas/
[11107] nang gsal phra bar yod la phyi rgya ma ral ba/
[11108] rin po che ga'u'i dgongs pa/
[11109] lhun grub rin po che'i sbubs/
[11110] gzhon nu bum pa sku'i zhing 'od gsal stug po bkod pa'i klong*/
[11111] phyi dang nang med pa kun tu yang nang du gyur pa na/
[11112] rtsa ba srog rlung lnga dang*/
[11113] de la sku lnga dang*/
[11114] gsung lnga dang*/
[11115] thugs lnga dang*/
[11116] yon tan lnga dang*/
[11117] 'phrin las lnga dang*/
[11118] ye shes lnga dang*/
[11119] 'od lnga la sogs pa 'char ba'i gzhi/
[11120] 'byung ba'i gnas/
[11121] brten pa'i yul/
[11122] med pa las 'das pa'i yod pa/
[11123] phyir med la nang du gsal ba/
[11124] cha phra la brtag par dka' ba/
[11125] gzhi snang 'char ba'i sku/
[11126] lam snang 'char ba'i gzhi/
[11127] 'bras bu'i snang ba 'char ba'i dbyings/
[11128] /gzugs sku dang rig pa 'char ba'i klong chen por gnas te/
[11129] rang shar las/
[11130] dbyings de yang rgya ma chad pa/
[11131] phyogs su ma lhung ba/
[11132] 'grib pa med pa/
[11133] 'phel ba med pa/
[11134] stongs pa med pa/
[11135] gang ba med pa/
[11136] gsal cha dang bcas pa/
[11137] sku mang po 'char ba'i gnas yangs pa kun gyi bdag nyid ces pa dang*/
[11138] klong drug pa las/
[11139] rang bzhin nyid kyi snang ba la/
[11140] /mtshan mar 'dzin pa ye med de/
[11141] /kha dog ma yin rang gsal bas/
[11142] /shes shing rig pa'i cha rnams tsam/
[11143] /'dzin pa'i gzung yul gang med phyir/
[11144] /rnam par rtog pa'i 'dzin cha med/
[11145] /'od las 'das pa'i ye gdangs su/
[11146] /ye nyid nas ni khyad par gnas/
[11147] /sku las 'das pa'i rang gdangs su/
[11148] /rnam dag phyag rgya chen por gnas/
[11149] /'on te rang bzhin snang ba la/
[11150] /mtshan ma dmigs par ye med do/
[11151] /don gyi cha la 'di ltar gnas/
[11152] /rang gdangs bskyed pa dkar po'i cha/
[11153] /gting gsal chen po nyid du gnas/
[11154] /gting gsal ngo bo bkrag bskyed pa/
[11155] /snang ba rang zad ser po'i cha/
[11156] /mi mngon gting gnas rang ngo gsal/
[11157] /rang ngo chags med gdangs bskyed pa/
[11158] /rang gis bcings pa bral ba yi/
[11159] /chags pa rang zad dmar po'i cha/
[11160] /gting gdangs ma 'dres chen por gnas/
[11161] /ma 'dres so so'i cha 'dzin pa/
[11162] /bya rtsol bskyod pa rang bral ba'i/
[11163] /mdzad pa med pa'i ljang gur ni/
[11164] /thog ma rnams kyi zer du yang*/
[11165] /mi mngon gting nas gsal ba'i cha/
[11166] /gting gsal khyab pa 'brel med pa/
[11167] /'gyur med rdzogs pa'i mthing gar ni/
[11168] /ye rdzogs byas pa med par gnas/
[11169] /de ltar de yi rang bzhin la/
[11170] /sku ni snang ba mtshan nyid bral/
[11171] /ye nas rang dag che po la/
[11172] /rdzogs pa rnams kyi rtse mor gnas/
[11173] /'di la dbang por  snang ba med/
[11174] /rdos bcas mtshan ma rang dag phyir/
[11175] /gting gsal chen po'i gzhi mar gnas/
[11176] /khyab dang khyab pa nyid kyis  stong*/
[11177] /phyang nas chad pa med snang bar/
[11178] /gsal byed snang ba'i cha ma 'gags/
[11179] /snying po thams cad bcud bsdus pa'i/
[11180] /dri ma med cing rang sar dag
[11181] /sangs rgyas rnams kyi gsang chen du/
[11182] /rang bzhin gyi ni cha la bzhugs/
[11183] /zhes pa dang*/
[11184] snga ma las/
[11185] rang bzhin lhun gyis grub pa'i snang ba/
[11186] rin po che ga'u'i dgongs pa/
[11187] nang ye shes rin po che'i snang bar gsal ba la/
[11188] phyi rgya ma ral ba/
[11189] gzhon nu bum pa sku'i gnas lugs zhes bya ste zhes so/
[11190] /gsum pa don bsdu ba ni/
[11191] ngo bo ka nas dag pa dngos po dang mtshan ma med pa/
[11192] rang bzhin lhun gyis grub pas sku dang ye shes 'du 'bral med pa'i dgongs par gnas pa/
[11193] de gnyis ngo bo gcig pas snang stong gnyis su med pa'o/
[11194] /de'i gnas lugs ngo bo stong pa mi 'gyur ba sku'i bdag nyid de/
[11195] sku gsum 'du 'bral med pa nyi ma'i dkyil 'khor ltar nang du gsal yang dngos po dang mtshan mar ma grub pa/
[11196] rang bzhin ye gdangs 'od du gsal yang phyir snang kha dog ris can du med pa/
[11197] thugs rje'i rig pa'i ye shes su bzhugs kyang rnam pa phyi rol yul la mi dpyod pa ste/
[11198] ngo bo rang bzhin thugs rje gsum du bzhugs pa'o/
[11199] /de skad du yang*/
[11200] rang shar las/
[11201] nga med pa'i sngon rol na gzhi 'di ltar gnas te/
[11202] gzhi ka dag chen po zhes bya ste/
[11203] ngo bo rang bzhin thugs rje rnam pa gsum du gnas so/
[11204] /ngo bo de mi 'gyur ba'i ye shes ma 'gags par gsal ba/
[11205] gzhon nu bum pa sku'i gnas lugs zhes bya'o/
[11206] /rang bzhin 'od lnga'i snang ba ma 'gags so/
[11207] /thugs rje'i snang ba ni dper na nam mkha' sprin med pa lta bu zhes pa dang*/
[11208] thal 'gyur las/
[11209] ngo bo ka dag ye shes la/
[11210] /ma rig pa zhes srid ming med/
[11211] /gcig dang gnyis kyi grangs med pa'o/
[11212] /brtags pas yod med grub pa med/
[11213] /gang du ma phye'i chos nyid las/
[11214] /ye shes tsam du'ang 'grub pa med/
[11215] /tshig med brjod pa grub pa med/
[11216] /mtha' la mi gnas rang rig dag
[11217] /brjod 'dzin ming gi mtha' zad pa'o/
[11218] /rgyu med rkyen gyi grangs med la/
[11219] /gnyis snang yul  dang yul can med/
[11220] /mtshan nyid gang du'ang phye ba med/
[11221] /yul can rags pa zad pa'o/
[11222] /ye nas med pas dag pas dag