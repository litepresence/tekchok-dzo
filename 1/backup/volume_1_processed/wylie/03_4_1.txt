[4005] rang bzhin la du ma med pas tha snyad spros pa'i tshig las 'das pa'i chos nyid kun tu khyab pa'o/
[4006] /mtshan nyid la ngo sprad pas yid ches thag chod pa'o/
[4007] /'di la dbye na gnyis te/
[4008] snyan rgyud dang*/
[4009] bshad rgyud do/
[4010] /snyan rgyud kyi ngo bo gcig nas gcig tu 'brel bas khyad par nye ba nyid do/
[4011] /de yang rang bzhin ni rna ba'i dbang po dang 'brel bas gzhan gyis bar du bcad pa med pa dang*/
[4012] mtshan nyid la dkrir med pas yid ches shing grol ba'i gdeng dang bcas pa'o/
[4013] /dbye na mang yang ye ge dang bcas pa dang*/
[4014] yi ge med pa'i snyan rgyud chos nyid don gyi man ngag go
[4015] /bshad rgyud kyi ngo bo/
[4016] bya ba med pa'i chos nyid la rgyu med pas khams gsum du bzlog pa'i gzhi med/
[4017] rang bzhin/
[4018] 'od gsal la dri ma med pas ye shes lnga'i tshan nyid shes/
[4019] mtshan nyid rtog dpyod las 'das pa sku gsum ye shes lnga ldan gyi dgongs pa la gnas pa'o/
[4020] /dbye na bzhi ste/
[4021] phyi'i skor/
[4022] nang gi skor/
[4023] gsang ba'i skor/
[4024] gsang ba bla na med pa'i skor ro/
[4025] /phyi skor gyi ngo bo/
[4026] nyon mongs pa spang du med pas dug lnga lam khyer la gnas/
[4027] rang bzhin la rtsol sgrub med pas cir snang chos nyid du 'char/
[4028] mtshan nyid la cha shas med pas stong nyid gang du'ang ma phye ba'o/
[4029] /nang skor gyi ngo bo gzugs can ma yin pas mtshan ma med pa'i chos nyid/
[4030] rang bzhin 'gro 'ong med pas dus thams cad du rtag par bzhugs pa'i ye shes/
[4031] mtshan nyid zug pa'i ngos nas rtsa ba ltar byung la/
[4032] 'dril ba'i ngos nas sdong po ltar 'byung zhing gsal ba'i ngos nas me tog ltar byung la/
[4033] smin pa'i ngos nas 'bras bu ltar byung ba'o/
[4034] /gsang skor gyi ngo bo/
[4035] ngo sprad pa dang*/
[4036] rtogs pa thob pa dus mnyam pas thos bsam sgom gsum la rag ma lus/
[4037] rang bzhin dbugs chad pa dang sangs rgyas pa dus mnyam pas rtsol sgrub dang goms stobs la rag ma lus/
[4038] mtshan nyid sangs rgyas pa dang thugs rje 'byung ba dus mnyam pas tshogs dang bsod nams la rag ma lus pa'o/
[4039] /gsang ba bla na med pa'i skor gyi ngo bo/
[4040] tshig la ma brten pas shes rab la rag ma lus/
[4041] rang bzhin/
[4042] mngon sum du mthong bas yid dpyod 'dzin pa'i lta ba la mi gnas/
[4043] mtshan nyid snang ba bzhi tshad la phebs pas 'bras bu sku gsum ye shes lnga la ltos mi 'cha' ba'o/
[4044] /de las 'di nyid gsang ba bla na med pa ste/
[4045] man chad kyis chos nyid yid dpyod du gdeng 'cha' ba las/
[4046] 'dir mngon sum dbang po'i yul du bla ma'i mthus bltar yod pas khyad par du 'phags so/
[4047] /de ltar bstan pa'i skor thams cad mdo gcig tu dril nas dbye ba dang bsdu ba'i rim pa nges pa ni/
[4048] rdzogs pa chen po de dag la klong na dgu
[4049] bam po na nyi khri dang chig stong*/
[4050] sde na gsum/
[4051] le'u na stong phrag sum cu rtsa lnga/
[4052] 'phyong chen po brgyad/
[4053] gzer bu brgya dang brgyad cu/
[4054] gags na stong dang lnga brgya/
[4055] shan 'byed khrig phrag bdun/
[4056] la bzla ba 'bum phrag phyed dang gnyis/
[4057] gnad stong phrag lnga/
[4058] sh+lau ka 'bum phrag drug cu rtsa bzhi/
[4059] ming du thogs pa'i rgyud khri phrag gnyis kyi bdag nyid du bzhugs pa rnams/
[4060] thal 'gyur las/
[4061] rang bzhin rdzogs pa chen po las/
[4062] tshig gi bye brag rnams 'phros pa/
[4063] /sde gsum las ni klong dgur 'gyur/
[4064] /tshig sdus pa las sh+lau ka
[4065] 'bum phrag cu rtsa bzhi las/
[4066] /le'u stong phrag sum cu lnga/
[4067] bam po nyi khri stong phrag gcig
[4068] /brjod bya nam mkha'i mtha' dang mnyam/
[4069] /gdul bya'i sems can rtog pa gcod/
[4070] /'di las brjod bya nyer bsdus pa/
[4071] /gzer bu brgya dang brgyad cu la/
[4072] /gags ni stong phrag phyed dang gnyis/
[4073] /gnad chen 'dus pa stong phrag gsum/
[4074] /gol sgrib khri phrag bzhi bcu la/
[4075] /ming thogs rgyud ni khri phrag gnyis/
[4076] /tshig brjod rim pa gsal bkod do/
[4077] /zhes so/
[4078] /de dag kyang bsdu na/
[4079] sems sde/
[4080] klong sde/
[4081] man ngag gi sde gsum du 'dus pa'o/
[4082] /de la sems sde thams cad chos nyid la brjod du med pa'i klong dang*/
[4083] lta ba la min pa med pa'i klong dang*/
[4084] spyod pa la yin pa med pa'i klong du gsum du 'dus so/
[4085] /de yang ming thogs kyi rgyud stong phrag lngar 'dus/
[4086] de yang le'u khri phrag gcig dang stong du 'dus/
[4087] de yang sh+lau ka 'bum nyi shu rtsa gnyis su bsdus/
[4088] de yang la bzla ba khri phrag gcig tu bsdus/
[4089] de yang shan 'byed khrig phrag gnyis su bsdus/
[4090] de yang gags lnga brgyar bsdus/
[4091] de yang gnad stong du bsdus/
[4092] de yang gzer bu lnga bcu rtsa gcig tu bsdus/
[4093] de yang sgom yod dang sgom med kyi 'phyong gnyis su bsdus so/
[4094] /de yang sde snod kyi dbang du byas na/
[4095] mngon pa chen po'i sde snod ces bya bar sde gsum ka bsdus so/
[4096] /de yang bka' dang bstan bcos gnyis su bsdus so/
[4097] /de dag kyang sems kyi sde zhes bya bar bsdus so/
[4098] /klong gi sde rnams klong gsum du bsdus pa ni/
[4099] sgom pa la yin pa med pa'i klong dang*/
[4100] rang bzhin la btsal du med pa'i klong dang*/
[4101] mtshan nyid tha dad med pa'i klong dang gsum du bsdus so/
[4102] /de yang ming du thogs pa'i rgyud stong phrag gsum du bsdus so/
[4103] /de yang le'u khri phrag gcig dang stong du bsdus/
[4104] de dag kyang sh+lau ka 'bum phrag nyi shu rtsa gnyis su bsdus/
[4105] de dag kyang la bzla ba khri phrag brgyad du bsdus/
[4106] /de yang shan 'byed khri phrag gnyis su bsdus/
[4107] de dag kyang gags dgu brgyar bsdus/
[4108] de yang gnad stong phrag gnyis su bsdus/
[4109] de dag kyang gzer bu lnga bcur bsdus/
[4110] de dag kyang byas grol dang*/
[4111] bzhag grol dang*/
[4112] cer grol gyi 'phyong gsum du bsdus/
[4113] de yang klong gi sder bsdus so/
[4114] /man ngag gi sde thams cad kyang klong gsum du bsdus te/
[4115] rol pa 'gag pa med pa'i klong dang*/
[4116] blo la ma grol ba med pa'i klong dang*/
[4117] ngo bo la bzang ngan med pa'i klong ngo*/
[4118] /de dag kyang ming du btags pa'i rgyud stong phrag gnyis dang bcu gnyis su bsdus so/
[4119] /de dag kyang le'u khri phrag gnyis dang stong phrag bzhir bsdus/
[4120] de yang sh+lau ka 'bum dang nyi shu rtsa gcig tu bsdus so/
[4121] /de dag kyang la bzla ba khri phrag gcig tu bsdus/
[4122] de dag kyang shan 'byed pa khri phrag bzhir bsdus/
[4123] de dag kyang gags lnga brgya dang stong phrag gnyis su bsdus/
[4124] de yang gzer bu brgyad cu rtsa bdun du bsdus/
[4125] de dag kyang gnad bsdus pa dang*/
[4126] gnad mthong ba dang*/
[4127] gnad shes kyi 'phyong gsum du bsdus/
[4128] de yang bka' dang bstan bcos gnyis su bsdus/
[4129] bstan bcos la mang yang*/
[4130] rgyud dang*/
[4131] lung dang*/
[4132] man ngag gi bstan bcos gsum du bsdus/
[4133] man ngag gi bstan bcos la'ang shin tu mang yang*/
[4134] rtsod pa dang*/
[4135] bsgrub pa dang*/
[4136] dgongs pa dang*/
[4137] la bzla ba lhur len pa'i bstan bcos dang bzhir bsdus/
[4138] la bzla ba la yang*/
[4139] dgongs don man ngag gi la bzla dang*/
[4140] gnas lugs gshis kyi la bzla dang*/
[4141] grub mtha'i tshig gi la bzla dang*/
[4142] 'khor 'das gnyis med du la zla dang bzhir bsdus so/
[4143] /de dag thams cad kyang gnad spro ba dang*/
[4144] gags bsdams pa dang*/
[4145] ngo sprad pa dang*/
[4146] mngon sum rang gnad la dbab pa dang gsum du bsdus so/
[4147] /de dag gcig tu bsdoms pas chos kyi spyi'i chings gal po che legs par bshad zin to/
[4148] /theg pa'i mchog rin po che'i mdzod las/
[4149] grub pa'i mtha' rab tu dbye ba ste rim khang bzhi pa'o//
[4150] //de ltar chos kyi rnam grangs spyi'i tshul gtan la phab nas/
[4151] da ni bla na med pa'i theg pa bye brag tu bshad pa la/
[4152] shes byed rgyud sde'i rang bzhin dang*/
[4153] de las byung ba'i gnas nges pa gnyis kyis rtogs par bya ba las/
[4154] rgyud sde'i rang bzhin la gsum ste/
[4155] rgyud kyi chings mdor bstan pa/
[4156] de'i rang bzhin rgyas par bshad pa/
[4157] bshad thabs kyi yan lag nges pa'o/
[4158] /dang po la drug ste/
[4159] rgyud kyi ngo bo/
[4160] nges tshig
[4161] dbye ba/
[4162] ldang tshad/
[4163] dpe/
[4164] 'thad pa'o/
[4165] /dang po rgyud kyi ngo bo ni/
[4166] rig pa dang de gtan la 'bebs pa'i gnas gsang ba chen po bsnan dbri mi btub cing thang chod pa'o/
[4167] /nges tshig ni/
[4168] rigs mtshon pa'i phyir na rgyud de/
[4169] gang dang gang gi rigs su skye bar byed pas na rgyud/
[4170] thang chod cing bar ma chad la breng chags pas na rgyud do/
[4171] /dbye na rang bzhin don gyi rgyud dang
[4172] mtshon byed tshig gi rgyud gnyis las/
[4173] don gyi rgyud ni/
[4174] sems nyid rang bzhin gyis 'od gsal ba rnam par rtog pa'i dri ma dang bral ba ste/
[4175] kun la rtag par gnas pas kyang rgyud la/
[4176] sangs rgyas kyi rigs yin pas kyang rgyud las/
[4177] sangs rgyas pa'i mtshan nyid 'dzin pas kyang rgyud du gzhag pa'o/
[4178] /tshig gi rgyud ni/
[4179] de nyid mtshon pa'i gnas ming tshig yi ge'i rang bzhin le'u sogs pas bcad pa ste/
[4180] bskyed pa'i rim pa gtso ba thabs dang*/
[4181] rdzogs rim gtso ba shes rab dang*/
[4182] gnyis ka cha mnyam pa gnyis su med pa zung 'jug dang*/
[4183] thams cad las 'das par  ston pa rdzogs pa chen po'i gnad ston pa rnams so/
[4184] /ldang tshad ni bskyed rim gtso che ba la bcu ste/
[4185] thog ma gzhi dbang dang dam tshig gnyis/
[4186] lha dang sngags gnyis/
[4187] dkyil 'khor dang mchod pa gnyis/
[4188] ting nge 'dzin dang spyod pa gnyis/
[4189] 'phrin las dang lta ba gnyis te bcu tshang na bskyed pa'i rim pa gtso ba'i rgyud do/
[4190] rdzogs  rim kyi ldang tshad la/
[4191] lta ba dang 'bras bu gnyis/
[4192] spyod pa dang sgom pa gnyis/
[4193] sems dang ye shes gnyis/
[4194] nyams dang gdams pa gnyis te brgyad po de tshang na rdzogs rim gtso ba'i ldang tshad do/
[4195] /zung 'jug gnyis su med pa la/
[4196] de gnyis ka tshang bar dgos pas bco brgyad do/
[4197] /yongs su rdzogs pa chen po ni/
[4198] bskyed rdzogs gnyis las rdzogs rim/
[4199] rdzogs  rim la chung ngu spros bcas rtsa  rlung thig le'i rim pa ston pa dang*/
[4200] chen po 'od gsal ye shes kyi rim pa ston pa gnyis las/
[4201] chen po ste de'i ldang tshad 'jug pa'i sgo dbang dang dam tshig gnyis/
[4202] lam dang la bzla gnyis/
[4203] 'bras bu dang lnga tshang ba'o/
[4204] /dpe ni thags dang 'dra ste/
[4205] rgyu spun mang po la brten nas ras yug tu longs pa ltar/
[4206] tshig tha dad pa la brten nas don gcig tu slongs pa'o/
[4207] /'thad pa ni rang la gnas pa'i rgyud de mtshon par byed pas na/
[4208] rgyud du 'thad pa'o/
[4209] /de yang tshig gi gnad la brten nas don gyi gnas phyin ci ma log pa gtan la 'bebs shing rtogs par byed pas na rgyud du bzhag pa'o/
[4210] /gnyis pa de'i rang bzhin rgyas par bshad pa la gnyis te/
[4211] don gyi rgyud dang tshig gi rgyud rgyas par bshad pa'o/
[4212] /dang po la gnyis te/
[4213] thabs kyi rgyud dang*/
[4214] rang bzhin gyi rgyud do/
[4215] /dang po ni/
[4216] rig pa dang de'i don la nyams su len pa'i man ngag rnams so/
[4217] /dbye na mtshon bya thabs kyi rgyud dang*/
[4218] mtshon byed thabs kyi rgyud gnyis las/
[4219] dang po la ngo bo ni/
[4220] 'gro ba kun la khyab pa'i rig pa byang chub kyi sems so/
[4221] /nges tshig ni de nyid mtshon bya'i don dang rtogs pa'i gzhi dang grol ba'i thabs yin pas/
[4222] mtshon bya thabs kyi rgyud ces bya'o/
[4223] /dbye na/
[4224] stong pa dang*/
[4225] gsal ba gnyis las/
[4226] stong pa ni rig pa'i ngo bo thams cad la dngos po dang mtshan ma'i chos kyis stong pas spros pa'i mtha' grol chen por ye nas gnas pa'o/
[4227] /gsal ba ni/
[4228] de yang stong pa phyam chad du ma song bar rang 'od ye shes lnga'i snang ba gsal ba dang*/
[4229] dro ba dang bsil ba dang yang ba dang*/
[4230] yangs pa'i rang bzhin gtso chen gyi 'byung ba lngar ye nas lhun gyis grub pa dang*/
[4231] thugs rje'i gdangs ma 'gags rtsal du 'char bas rig pa ye nas khyab pa'o/
[4232] /de yang rig pa gsal stong ye shes chen pos 'gro ba kun la khyab pa ni/
[4233] mtshon bya thabs kyi rgyud ces bya ste/
[4234] mu tig phreng ba las/
[4235] sangs rgyas kun gyi thabs kyi rgyud/
[4236] gzhi gcig ngo bo'i khyad par las/
[4237] /mtshon bya dang ni mtshon byed do/
[4238] /mtshon bya rgyud gcig kun khyab pas/
[4239] /thams cad de yi rjes su 'brel/
[4240] /khyab pa rnam pa gnyis yin te/
[4241] /stong pas khyab dang gsal bas khyab/
[4242] /stong pa rgyu gcig dngos med phyir/
[4243] /dngos po kun gyi chos las 'das/
[4244] /dngos te snang med khyab gcig pas/
[4245] /kun gyi gzhir gyur ngo bo gcig
[4246] /khyab bdag nyid du 'ub chub po/
[4247] /skye med dran pa zad pa yis/
[4248] /ngo bo nyid kyi khyad par las/
[4249] /stong zhing snang la snang zhing stong*/
[4250] /dngos te dngos med nyid kyang yin/
[4251] /zad phyir ye nas stong par gnas/
[4252] /rgyu rkyen bral bas stong pa'i yul/
[4253] /khyab gdal dngos med ngo bos stong*/
[4254] /dri ma med cing ma 'dres rdzogs/
[4255] /rtog med stong pa'i rang bzhin te/
[4256] /stong pas khyab phyir rgyud ces so/
[4257] /gsal te rang bzhin ma 'gags pa/
[4258] /sgron byed snang dang kun khyab pas/
[4259] /gsal dang dro dang bsil ba dang*/
[4260] /yangs shing g.yo ba'i bdag nyid 'dzin/
[4261] /khyab dang ye gdangs rang gsal dang*/
[4262] /grol byed smin pa'i sa bon nyid/
[4263] /stong las log phyir gsal bas khyab/
[4264] /cig car ba dang rang grol dang*/
[4265] /rang shar gsal bas lus dang 'brel/
[4266] /dri ma med dang so sor dngas/
[4267] /'dzin med gsal ba'i yul snang la/
[4268] /sgo lnga'i shes pa rang gsal rdzogs/
[4269] /lus la gsal bas khyab phyir rgyud/
[4270] /ces so/
[4271] /gnyis pa mtshon byed thabs kyi rgyud la gsum las/
[4272] ngo bo ni/
[4273] mtshon bya'i don rigs pa rtogs pa'i thabs kyi man ngag gdams pa'o/
[4274] /nges tshig ni/
[4275] rang la gnas pa'i rig pa'i ye shes mtshon pa ste/
[4276] rtogs pa'i thabs su nyams len gyi gnad dril nas phyogs gcig tu bstan pas na mtshon bya thabs kyi rgyud ces bya'o/
[4277] /spyir bshad rgyud rnams tshig brling la go dka' ba yin la/
[4278] man ngag gi rgyud rnams tshig gsal la go bar sla ba la/
[4279] rdzogs pa chen po'i rgyud rnams man ngag gi rgyud ces bya ba yin no/
[4280] /dbye na/
[4281] 'bad med ye grol du bstan pa dang*/
[4282] 'bad bcas rim pas bstan pa gnyis las/
[4283] dang po ni/
[4284] gzhi khregs chod de/
[4285] dbang po cig car ba rnams kyi rim pas/
[4286] ye nas grol bas bskyar gzhi med pa la sogs pa'o/
[4287] /gnyis pa ni lam thod rgal te dbang po rim gyis pa rnams rtsa rlung gi gnad bstun nas grol bar byed pa ste/
[4288] sngon 'gro gsum dang rnal du dbab pa la sogs pas mngon sum rang gnad la 'bebs pa'i bar du byas te/
[4289] lus gnad dang*/
[4290] sgo'i gnad dang*/
[4291] yul gyi gnad dang*/
[4292] rlung rig gi gnad bstun nas nyams su blangs pas/
[4293] snang ba bzhi tshad du phyin te grol bar bstan pa ni/
[4294] yang de nyid las/
[4295] de dag mngon par rtogs pa ni/
[4296] /thabs zhes khyad par nyid kyang ngo*/
[4297] /gang zag blo yi bye brag gis/
[4298] /rim pa ji ltar bshad par bya/
[4299] /'bad rtsol med pas rang grol dang*/
[4300] /'bad bcas nyams su blang bya'o/
[4301] /'bad med rnams ni rang dag yin/
[4302] /gnad ni rnam pa gsum dag gis/
[4303] /de yi don ni nyams su blang*/
[4304] /lus dang sgo dang yul nyid do/
[4305] /lus kyi gnad ni 'di gsum ste/
[4306] /seng ge'i tshul dang glang chen tshul/
[4307] /drang srong lta bur shes par bya/
[4308] /sgo ni de nyid ma 'gul dang*/
[4309] /gsal byed rnam gnyis ma 'gul bas/
[4310] /nam mkha' nyid kyang 'gul ba med/
[4311] /yul gyi gnad kyang rnam pa gsum/
[4312] /dag pa'i dbyings ni sdod pa dang*/
[4313] /de bzhin rig pa'i ngo bo sdod/
[4314] /snang ba thams cad sdod pa'o/
[4315] /yid ni 'gyur med rang sar gnas/
[4316] /sems ni 'gyur med dran sangs la/
[4317] /rig pa mi 'gyur sku gsum gsal/
[4318] /yid sems dal bas dran rgyun 'gag
[4319] /lus ngag dal bas sdug bsngal bral/
[4320] /rig pa dal bas sku lnga shar/
[4321] /rig pa shar bas 'byung rkyen 'gags/
[4322] /dbyings rig shar bas yul sems 'gags/
[4323] /de ltar mtshon byed thabs kyi rgyud/
[4324] /rang gi rgyud la ma bskyed rdzogs/
[4325] /mtshon par byed pas thabs yin te/
[4326] /rgyun du gnas pas rgyud ces bya/
[4327] /zhes so/
[4328] /gnyis pa rang bzhin gyi rgyud ni/
[4329] gzhi lam 'bras bu'i don te/
[4330] de nyid las/
[4331] gzhi dang lam dang 'bras bu yis/
[4332] /gzung bar nges pas rang bzhin rgyud/
[4333] /ces so/
[4334] /'di la ngo bo ni/
[4335] stong gsal rig pa'i ngo bo gzhi lam 'bras bu bsdus pa'o/
[4336] /nges tshig ni kun la khyab pa dang sangs rgyas bsgrub pa'i rang bzhin yin pas rang bzhin gyi rgyud ces bya'o/
[4337] /dbye na/
[4338] gzhi dang*/
[4339] snying po dang*/
[4340] bcud rang bzhin gyi rgyud dang gsum mo/
[4341] /gzhi rang bzhin gyi rgyud ni thog ma'i ka dag gi rig pa ngo bo rang bzhin thugs rje gsum mo/
[4342] /de yang ngo bo ka nas dag pas ma rig pa'i ming med de/
[4343] 'khrul pa btags pa tsam du yang yod ma myong*/
[4344] rang bzhin lhun gyis grub pas rig pa 'od du gsal/
[4345] thugs rje kun la khyab pas 'char byed go ma 'gags shing*/
[4346] 'khor 'das gang yang 'byung ba'i dbyings su gnas pa'o/
[4347] /snying po rang bzhin gyi rgyud ni/
[4348] ye shes sum brtsegs snying gar snying po'i tshul du byung ba gzhi rang bzhin rgyud de'i rtsal gzhi snang mig nas sgron ma bzhir shar bas/
[4349] lam snang ba bzhi dngos su mthong ba'o/
[4350] /bcud rang bzhin gyi rgyud ni/
[4351] rig pa'i snang ba nyams su blangs pa'i 'bras bu smin pa'o/
[4352] /de yang ngo bo stong pa yin pas mtshan ma rig can du ma song*/
[4353] rtag pa mthar 'dzin ma yin pas dngos po rdzas su grub pa med/
[4354] stong pa rang snang du shar bas chad pa phyam chad ma yin/
[4355] stong gsal dbyer mi phyed de nyid rig pa'i bcud yin la/
[4356] de yang tshad du smin pas bcud du 'dril ba zhes bya'o/
[4357] /dngas ma gsum dang*/
[4358] gsal ba gsum la sogs pa sku gsum lam snang gi chos mthar phyin pa rnams te/
[4359] mkhyen pa phyogs med du gsal bas stong pa phyam chad ma yin/
[4360] dngos po mtshan mar med pas gsal ba rims can ma yin/
[4361] rang rig don dam yin pa de gsum dbyer med/
[4362] rtag chad mu bzhi las grol bas sku dang ye shes 'du 'bral med pa'i dgongs pa zhes bya'o/
[4363] /de la gsal ba gsum ni/
[4364] phyi yul snang ba'i dus na/
[4365] rig pa las skur gsal dbyings las kha dog tu gsal/
[4366] nam mkha' la dbyings rig 'du 'bral med par gsal ba'o/
[4367] /gding gsum ni/
[4368] de ltar shar ba la yid ches pa lta ba'i gding*/
[4369] sna zin pa yul gyi gding*/
[4370] 'khrul pa 'gags pa thag chod pa'i gding ngo*/
[4371] /mi ldog pa gsum ni/
[4372] de'i tshe 'khor ba nyid ye nas sangs rgyas su shes pas/
[4373] rig pa la rgyud med pas mi ldog
[4374] /rig pa'i sku mngon par snang bas 'khrul snang dag snang du gror bas snang ba mi ldog
[4375] /chos nyid de sna tshogs su snang bas/
[4376] de la rtogs pa'i gdeng rnyed de mi ldog pa'o/
[4377] /snang ba gsum ni/
[4378] dbyings la nyin mtshan med par snang ba/
[4379] rig pa la gsal 'grib med par snang ba/
[4380] chos nyid la 'pho 'gyur med par snang ba'o/
[4381] /de ltar grol bas 'khrul pa'i snang ba rang dag pas 'khor rgyu med/
[4382] de nyid dag pa'i snang bar rang shar bas 'khor rkyen rang 'gags/
[4383] 'dir mchod kyang chos nyid bar do'i snang bar chod pas 'khor ba'i 'bras bu rang yal ba'o/
[4384] /stong pa gsum ni 'di'i dus na/
[4385] rig pa la bzla med pas 'khrul pa stongs/
[4386] sems la rkyen med pas rnam rtog gi dri ma stongs/
[4387] 'od la 'gro 'ong med pas 'byung ba'i rkyen stong pa'o/
[4388] /de ltar na gzhi dang snying po me tog gi rgyud ces so sor bstan yang*/
[4389] ldog pa'i dbye ba tsam las ngo bo gcig pa'o/
[4390] /'di gsum rgyud cis 'gro na/
[4391] dngos po'i gnas lugs la gzhi'i rgyud du bstan pa ni/
[4392] sangs rgyas sems can thams cad de las skyes pas na phyi mo'i rgyud ces pa'am gzhi'i rgyud ces 'thad de/
[4393] rtogs pas sangs rgyas kyi rgyud du bsnyegs la/
[4394] ma rtogs pas sems can kyi rgyud du bsnyegs pa'i phyir yang rgyud de nyid gzhir byas pas gzhi'i rgyud  'thad do/
[4395] /thabs kyi rgyud kyang 'di'i cha yin te/
[4396] don de nyid mtshon bya'i gzhi yin pas mtshon bya thabs kyi rgyud du byung ste/
[4397] gzhi rig pa la ma brten pa'i sangs rgyas sems can gang yang med pas/
[4398] de gnyis kyi rgyud 'dzin pas rgyud la/
[4399] de nyid khong du chud pa la brten nas don rtogs pa ni de'i dgos pa yin la/
[4400] rtogs nas grol ba ni de'i nying dgos 'bras bu yin no/
[4401] /de lta bu'i don de mtshon byed bla ma'i man ngag gis ma mtshon na mi rtogs/
[4402] /mtshon na rtogs pas mtshon tshul de la mtshon byed thabs kyi rgyud ces bya ste/
[4403] thabs de gcig nas gcig tu brgyud pas thabs mtshon byed ces bya'o/
[4404] /mtshon pas rig pa mthong ba dgos pa la grol ba nyid dgos so/
[4405] /don de gang du'ang ma grub pa'i phyir rgyud med do snyam na ma yin te/
[4406] de la sogs pa'i rig pa'i rgyud med pas na don gyi rgyud ces btags nas bzhag pa 'thad pa yin no/
[4407] /snying po rang bzhin gyi rgyud ni rig pa ste/
[4408] rig pa'i chos nyid mngon sum du mthong bas 'das pa'i rgyud 'dzin pas rgyud la/
[4409] bla ma'i man ngag med na mi mthong bas 'khor bar brgyud pa'i phyir rgyud do/
[4410] /me tog rang bzhin gyi rgyud ni/
[4411] sgron ma bzhi po sus mthong zhing rtogs pa chod nyid mngon sum gyi rig pa yin pas na me tog gi rgyud yin la/
[4412] de ma mthong bas las dang nyon mongs pa'i rigs su brgyud pas kyang rgyud do/
[4413] /bcud rang bzhin gyi rgyud ni/
[4414] de nyid nyams su blangs pa las snying po bcud du 'dril ba zhes bya ste/
[4415] ye shes kyi snang ba mthong bas khams gsum du mi 'jig pa'i phyir na rgyud do/
[4416] /de yang dbyings rig 'du 'bral med pa'i bcud 'di ni gsang chen nges pa'i rgyud bcu bdun las gzhan nas kyang bshad pa yod de/