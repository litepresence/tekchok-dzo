[9437] rgyas pa'i drag po lus ngag sems kyi nus pa rdzogs pa'o/
[9438] /shin tu spros med kyis dbang gi 'phrin las 'grub bo/
[9439] /dbye na dbang gi zhi ba lus ngag yid kyi bar chad zhi ba/
[9440] dbang gi rgyas pa lta sgom spyod 'bras rgyas pa/
[9441] dbang gi dbang mi dang ma yin rnams 'dus pa/
[9442] dbang gi drag po dgug pa la sogs pa 'grub pa'o/
[9443] /rab tu spros pa med pas drag po'i 'phrin las 'grub pa'o/
[9444] /dbye na drag po'i zhi ba dgug pa dang bcing ba'i las so/
[9445] /drag po'i rgyas pa dbye ba dang bskrad pa*/
[9446] drag po'i dbang tshur la klan ka mi rnyed pa/
[9447] drag po'i drag po spa bkong ba dang bsad pa la sogs pa 'grub pa'o/
[9448] /de ltar bcu drug ni spros bcas kyi spros bcas la sogs rang ngo'i dbye ba bcu drug gi 'bras bu'o/
[9449] /de yang rnam par 'phrul pas dbye na/
[9450] lus mi 'dra ba'i grangs bzhin dag byed kyang de tsam yod pa ni 'phrin las kyi grangs so/
[9451] /gzhan yang gnas skabs su thob pa ni/
[9452] spros bcas kyi dbang gis lus kyi yon tan/
[9453] tshe ring ba dang*/
[9454] nad med pa dang*/
[9455] 'gro ba byams pa dang*/
[9456] bsod nams dang ldan pa dang*/
[9457] rdzu 'phrul 'grub pa dang*/
[9458] lus kyi rdul phran mthong ba la sogs pa'o/
[9459] /spros med kyis chos kyi 'khor lo bskor ba dang*/
[9460] gzhan gyi rnar snyan pa dang*/
[9461] bsgo ba bzhin nyan pa dang*/
[9462] bka' bstan bcos pa dbang ba dang*/
[9463] mi ma yin pa'i skad shes pa la sogs pa'o/
[9464] /shin tu spros med kyis yid dag  pa dang*/
[9465] ting nge 'dzin dang*/
[9466] rig pa dang*/
[9467] gang bsams chos nyid du 'char ba dang*/
[9468] dus bzhi dus gcig tu rtogs pa dang*/
[9469] 'chi 'pho ba dang skye ba shes pa la sogs pa'o/
[9470] /rab tu spros med kyis sems las su rung ba dang*/
[9471] mngon par shes pa dang*/
[9472] tshe dpag tu med par byin gyis rlobs pa la sogs pa'o/
[9473] /khyad par du dbang bzhis snang ba bzhi'i yon tan thob pa ni/
[9474] spros bcas kyis chos nyid mngon sum gyi snang ba/
[9475] spros med kyis nyams gong 'phel/
[9476] shin tu spros med kyis rig pa tshad phebs/
[9477] rab tu spros med kyis chos nyid zad pa'i snang ba ste/
[9478] de dag re re zhing phyi snang ba'i yon tan re dang*/
[9479] nang nyams ting nge 'dzin re dang*/
[9480] gsang ba lta dgongs khyad par can re dang*/
[9481] yongs rdzogs bstan pa'i tshad re thob nas/
[9482] zag bcas mi snang bar sangs rgyas kyi sa la sbyor ba'o/
[9483] /'di dag ni thun mong du gnas skabs kyi yon tan no/
[9484] /gnyis pa mthar thug gi 'bras bu ni/
[9485] mgon po rdo rje 'chang gi sa ste/
[9486] sku gsung thugs mi zad pa rgyan gyi 'khor lo'i yon tan rdzogs par thob pa'o/
[9487] /dbye na gsum ste/
[9488] sku dang ye shes 'du 'bral med pa'i zhing khams mdor bstan/
[9489] bsam gyis mi khyab pa'i dbye ba rgyas par bshad/
[9490] mngon par shes pa mtha' yas pas dbang bsgyur ba'o/
[9491] /dang po ni dbang mthar phyin pa'i 'bras bu bzhi la rtags bzhi dang tshad bzhi ste/
[9492] bcu gnyis/
[9493] smin so sku bzhi ste bcu drug
[9494] ye shes bzhi ste nyi shu/
[9495] ye shes kyi 'od zer bzhi ste nyer bzhi/
[9496] 'od kyis bkye ba'i sprul pa bzhi ste nyer brgyad/
[9497] sprul pa'i gdul zhing bzhi ste sum cu rtsa gnyis su smin pas don 'byung ba ni/
[9498] lam du dbang sum cu rtsa gnyis thob pa las byung ba'o/
[9499] /de yang sku bzhi la gzhi gnas kyi ye shes/
[9500] mtshan nyid 'dzin pa'i ye shes/
[9501] thams cad mkhyen pa'i ye shes/
[9502] rnam pa thams cad mkhyen pa'i ye shes bzhi bzhi brtsis pas bcu drug
[9503] ye shes kyi mkhyen pa bzhi bzhi brtsis pas bcu drug ste sum cu  rtsa gnyis ni sku dang ye shes kyi rnam grangs sum cu rtsa gnyis zhes bya'o/
[9504] /'di dag rdzogs pa ni rdo rje 'chang gi sa bcu drug mdzad pa ye shes kyi yul bcu drug dang bcas pa'o/
[9505] /ye shes kyi snang ba'i rang 'od lnga las gzhi lnga'i dkyil 'khor lhun gyis grub pa ni/
[9506] 'od mthing ga'i klong na rnam par snang mdzad kyi dkyil 'khor rdzogs pa'o/
[9507] /de bzhin du dkar pos mi bskyod pa/
[9508] ser pos rin chen 'byung ldan/
[9509] dmar pos snang ba mtha' yas/
[9510] ljang gus don yod grub pa'i dkyil 'khor du lhun gyis grub pa'o/
[9511] /dkyil 'khor de dag las gdul bya'i zhing du 'phrin las bzhi'i sprul pa 'gyed la/
[9512] gdul zhing shar phyogs mngon par dga' ba/
[9513] lho dpal dang ldan pa/
[9514] nub pad+ma brtsegs pa/
[9515] byang las rab rdzogs pa bzhis 'gro ba smin par byed do/
[9516] /gnyis pa bsam gyis mi khyab pa'i dbye bas rgyas par bshad pa ni/
[9517] sku bzhi'i zhing khams phun sum tshogs pa lnga lngar dbye ba las/
[9518] dang po chos sku'i ston pa dpal kun tu bzang po/
[9519] gnas chos kyi dbyings/
[9520] bstan pa sangs rgyas thams cad kyi thugs kyi bstan pa/
[9521] 'khor 'dus ma byas pa/
[9522] dus chos nyid la 'pho 'gyur med pa dang lnga ni chos skur 'jog pa'i 'thad pa ni/
[9523] zhing khams rnam par dag pa de nyid dang brjod du med pa/
[9524] chos brjod du med pa/
[9525] 'bad med lhun gyis grub pa'i chos nyid kyi sgo nas chos sku zhes brjod pa'o/
[9526] /phun sum tshogs pa lnga/
[9527] brjod du med pa dang*/
[9528] lhun gyis grub pa gnyis te/
[9529] brgyad ni/
[9530] dbang bzhi'i sa bon bzhi dang*/
[9531] 'bras bu bzhi ste brgyad smin pa las byung ba'o/
[9532] /longs sku'i ston pa rnam par snang mdzad gang chen mtsho/
[9533] /gnas rnams dag stug po bkod pa/
[9534] bstan pa rang byung gi yi ge drug gi rang sgra ljags kyi 'od zer las 'phro ba bstan pa'i bu gcig
[9535] 'khor nyid las mig pa rigs bzhi'i sangs rgyas/
[9536] dus rang bzhin rnam dag chen po/
[9537] zhing khams phyag mnyam gzhag gi mthil na/
[9538] yas mar brtsegs pa'i nyi shu rtsa lnga/
[9539] skyil krung man chad la bcu drug
[9540] de dag kyang yas man du bltas pas rgya deb brtsegs pa lta bur bar na rnam dag gi nam mkhas bcad nas gnas la/
[9541] phan tshun ni za 'og gi gur khyim bkram pa dang 'dra ste/
[9542] so so'i lcags ri dang mtshos par bcad de gnas so/
[9543] /chos ni rang gi ngo bo rnam dag chen po'i chos la spyod pa'o/
[9544] /'thad pa ni 'od dang kha dog sku dang ye shes la spyod pas longs spyod rdzogs pa'i sku zhes bya'o/
[9545] /de yang 'od zer sbyor ba dag pa yab kyi zhal nas zhugs te gsang ba'i gnas nas yum gyi mkha' la 'thon nas sprul pa 'gyed pa ste/
[9546] phun sum tshogs pa lnga/
[9547] zhing dang sprul pa gnyis te brgyad do/
[9548] /de yang dbang brgyad kyi 'bras bu'o/
[9549] /sprul pa sku'i ston pa drug pa rdo rje 'chang*/
[9550] gnas lcang lo can te 'og min gyi ming gi bye brag go
[9551] /bstan pa rang bzhin rdzogs pa chen po/
[9552] 'khor 'jig rten dang 'jig rten las 'das pa/
[9553] dus sku 'dul ba'i dus/
[9554] zhing khams rgya che ba tshangs chen/
[9555] de las khol bur phyung na mi mjed de gling bzhi ri rab dang bcas pa bye ba phrag brgya'o/
[9556] /chos bstan pa dngos dang gzugs brnyan gnyis so/
[9557] /'thad pa gang la gang 'dul du sprul bas na sprul sku'i/
[9558] /rang gzhan gyi don gnyis rdzogs pa'i 'phrin las dang brgyad do/
[9559] /ngo bo nyid kyi sku'i ston pa bsam brjod rnam par dag pa/
[9560] gnas bsam 'das mtshan gzhi dang bral ba/
[9561] bstan pa rdul med cing dri ma med pa/
[9562] 'khor ye shes rgya mtsho/
[9563] zhing khams bde chen rnam dag
[9564] /chos ngo 'byed pa med pa/
[9565] las sems nyid phyin ci log las 'das pa dang brgyad do/
[9566] /de thams cad kyi rang bzhin rtags kyi sku bzhi ni/
[9567] chos sku'i ston pa rang bzhin ma bcos pa/
[9568] gnas stong pa kun khyab/
[9569] bstan pa 'dul stangs rnam dag
[9570] 'khor rang bzhin yongs dag
[9571] dus nges med sna tshogs/
[9572] chos zag pa rang zad/
[9573] 'thag pa chos kyi phung po 'dus pas na chos kyi phung po 'dus pas na chos kyi sku'o/
[9574] /byed las las bdag tu med pa'i las byed pa dang brgyad do/
[9575] /gzugs sku'i ston pa sku snang la rang bzhin med pa zhal kun tu thal le ba/
[9576] gnas phyi dang nang med pa kun tu yang nang du gyur pa/
[9577] bstan pa chos dang chos ma yin pa rnam par 'byed pa/
[9578] 'khor snang ba dang mi snang ba/
[9579] dus spros bzhi'i tshig tsam du byung ba/
[9580] zhing khams phyi nas bltas pas nang gsal ba/
[9581] chos spros gzhi rnam par dag pa/
[9582] 'thad pa gzugs rdul dang rdul phran dag par byed pas na gzugs sku'o/
[9583] /las kyi gzugs can rnams kyi las zad par byed pa dang brgyad do/
[9584] /de dag gi zhar la zhi ba'i sku'i ston pa rang shes rig gi rgyal po 'dus ma byas pa gnas tsit+ta rin po che'i gzhal med khang*/
[9585] bstan pa rtsa rlung thams cad kyi man ngag
[9586] 'khor ye shes lnga dang*/
[9587] rlung lnga dang*/
[9588] shes rab lnga dang*/
[9589] 'od lnga dang*/
[9590] sku lnga dang*/
[9591] rigs lnga'o/
[9592] /dus lus dang sems 'dzom pa'o/
[9593] /zhing khams 'gro ba 'dul ba/
[9594] chos 'khor ba dang mya ngan las 'das pa/
[9595] 'thad pa de la brten nas lus sems sdug bsngal zhi bas na zhi ba'i skur 'thad do/
[9596] /las khams gsum las grol bar byed pa ste brgyad do/
[9597] /khro bo'i sku'i ston pa ye shes kyi he ru ka lnga/
[9598] gnas b+han+d+ha 'bar ba'i gzhal yas khang ste klad pa dung khang dkar po/
[9599] bstan pa bde chen gyi 'bar 'dzag
[9600] /'khor sgron ma rnams pa bzhi/
[9601] dus ye shes rang 'khyil ba'i dus/
[9602] zhing khams mig gi dbang po mthong ba ma 'gags pa/
[9603] chos gzugs kyi de bzhin nyid/
[9604] 'thad pa yul dang shes pa la khros pas na khro bo'i skur 'thad do/
[9605] /las kyi gdul bya phyin ci log rnams tshar gcod pa dang brgyad do/
[9606] /de dag la skabs 'dir 'bras bur gzhag pa ni gzhi smin bya'i sbyang gzhi thog ma'i 'od gsal yin pa dang*/
[9607] gdul bzhi'i 'bras bu rang bzhin rnam dag yin pas glo bur rnam dag gi zhar la smos pa'o/
[9608] /de dag la brtags pas dbang dang 'bras bu la bcu drug phrag bzhi/
[9609] sku la bcu drug phrag bzhi ste phrag brgyad bsdoms pas/
[9610] brgya dang nyer brgyad ni dbang bskur ba'i 'bras bu phun sum tshogs pa'o/
[9611] /gsum pa mngon par shes pa mtha' yas pas dbang bsgyur ba ni/
[9612] dbang bzhi'i sa bon gyi cha las drug brgya dang drug cu rtsa drug gis 'gro ba drug gi las dang nyon mongs pa dag par mdzad pa'o/
[9613] /de la thog mar mthong ba rnam par dag pa las/
[9614] bdag nyid la zag pa med pa'i mngon par shes pa ni/
[9615] dbang po'i mthong ba rnam par dag pa'i mngon par shes pa drug gis dus gsum dus gcig la mthong ba pra sen mthong ba lta bu ste/
[9616] de yang mig gi mngon shes drug gis gzugs thams cad shes/
[9617] rna ba'i mngon shes drug gis brjod pa'i sgra thams cad gtan la phebs so/
[9618] /sna'i drug gis 'gro ba drug gi las gtan la phebs so/
[9619] /lce'i drug gis 'gro drug gi 'khor dang longs spyod shes so/
[9620] /lus kyi drug gis 'gro drug gi gzugs rdul phran dang rags pa thams cad shes so/
[9621] /yid kyi drug gis 'gro drug gi bsam pa thams cad shes so/
[9622] /de ltar dbye gzhi phri bas dbang po'i mngon shes sum cu srid pa yan lag sum cu shes shing*/
[9623] mtshan sum cu rtsa gnyis grub pa ni dbang sum cu rtsa gnyis las byung ba'o/
[9624] /de nas shes rab kyi mthong ba rnam par dag pa'i mngon par shes pa drug 'char te/
[9625] sbyangs pa'i shes rab kyi mthong ba rnam par dag pa'i ye shes drug shar bas tshig thams cad kyi brda don khong du chud pa'o/
[9626] /bslab pa'i shes rab kyi mthong ba dag pa'i mngon shes drug gis sems nyid chos nyid la 'jug pa khyad par can skye ba'o/
[9627] /mthong ba rnam par dag zhes kun la sbyar te/
[9628] thos pa'i shes rab kyi mngon shes drug gis sgra dang don thams cad shes so/
[9629] /bsam byung gi shes rab kyi mngon shes drug gis chos thams cad kyi 'du mched rtogs so/
[9630] /sgom byung gi shes bar kyi mngon shes drug gis chos dang sems gnyis 'dres te nam mkha' ltar shes so/
[9631] /de ltar sum cu ni dbang gi 'gyur byed sum cu rtsa gnyis kyis sangs rgyas kyis sbyangs pa'i yon tan sum cu rtsa gnyis mthong ba las byung ba'o/
[9632] /de nas ye shes kyi mthong ba rnam par dag pa'i mngon par shes pa drug 'char te/
[9633] 'di'i dus na ye shes kyi mig rdul med cing dri ma dang bral ba rnyed pa'o/
[9634] /de yang me long lta bu'i ye shes kyi mthong ba dag pa'i mngon shes drug gis chos kyi mtshan nyid dang dgongs pa mngon sum du shes so/
[9635] /mnyam pa nyid kyi drug gis 'khor 'das gnyis su med par shes so/
[9636] /so sor rtog pa'i drug gis 'gro ba drug gi dbang po la sogs pa shes so/
[9637] /bya ba grub pa'i drug gis chos thams cad rtsol ba dang bral ba dang sangs rgyas kyi zhing khams thams cad shes so/
[9638] /chos kyi dbyings kyi drug gis sangs rgyas kyi yon tan thams cad shes so/
[9639] /mi gnas pa'i ye shes kyi drug gis chos gang la'ang mi gnas pa shes so/
[9640] /de yang dbye gzhi re phri bas mngon shes lnga tshan drug tu 'gyur te/
[9641] ye shes kyi mngon par shes pa sum cu ni dbang sum cu rtsa gnyis las byung ba'o/
[9642] /de rnam par grol ba'i mngon shes drug 'char te/
[9643] 'di'i dus na sems dang sems byung nub pa'o/
[9644] /de la rnam grol dang po'i mthong ba rnam par dag pa'i mngon shes drug shar bas/
[9645] lus kyi zag pa zad pa'o/
[9646] /rnam grol gnyis pa drug gis ngag gi zag pa zad pa'o/
[9647] /gsum pa'i drug gyis yid kyis zag pa zad pa'o/
[9648] /bzhi pa'i drug gis sems kyi zag pa zad pa'o/
[9649] /lnga pa'i drug gis shes rab kyi phung po la sgrib pa'i zag pa zad pa'o/
[9650] /drug pa'i drug gis chos dang chos nyid kyi zag pa zad pa'o/
[9651] /sum cu po de dag gis phyi nang gsang ba yongs rdzogs kyi dbang las byung ba'o/
[9652] /de nas sku gsung thugs kyi las mngon du gyur pa'i mngon par shes pa drug 'char te/
[9653] sangs rgyas kyi mkhyen pa ma lus pa rdzogs pa'o/
[9654] /sku dngos kyi mthong ba dag pa'i mngon shes drug shar bas sangs rgyas kyi sku thams cad mthong zhing rang gis kyang brnyes pa'o/
[9655] /sku'i snang ba'i drug shar bas 'od kyi tshogs mtha' yas pa la spyod do/
[9656] /gsung dngos kyi drug shar bas gsung dbyangs drug cu la spyod do/
[9657] /gsung gi snang ba'i drug gis sgra dbyangs du ma la spyod do/
[9658] /thugs dngos kyi drug gis ting nge 'dzin thams cad la spyod do/
[9659] /thugs kyi snang ba'i drug gis gzhan gyi sems shes pa la spyod do/
[9660] /de ltar sum cu po ni dbang gi lha ngo sum cu rtsa gnyis shes pa las byung ngo*/
[9661] /de nas chos nyid kyi mthong ba rnam par dag pa'i mngon shes drug 'char te/
[9662] 'di'i dus na chos nyid kyi dgongs pa la dbyer mi phyed par bzhugs so/
[9663] /sems rnam par gdul ba'i mngon shes drug shar bas sems kyi rang bzhin shes so/
[9664] /sems sbyang ba'i drug gis rtsa ba shes so/
[9665] /sems zhi ba'i drug gis sems med pa'i mtshan nyid shes so/
[9666] /sems rnam par dag pa'i drug gis mi 'gyur bar shes so/
[9667] /sems mi ldog pa'i drug gis khams gsum ming med par shes so/
[9668] /sems las 'das pa'i drug gis shes byed dang 'du 'phro dag ste mi ldog par rtogs so/
[9669] /de ltar sum cu ni dbang gi rnam par 'phrul pa'i dbye ba shes pa las byung ngo*/
[9670] /de ltar mthong ba dag pa'i mngon shes brgya dang brgyad cu ni mos pa'i mthong ba tsam las byung ba'o/
[9671] /de yang phye na mos pa'i bzhi bcu rtsa lnga lnga'i yon tan 'byung ba ni/
[9672] spros bcas kyi dbang thob pa las byung ba'o/
[9673] /de'i 'gres kyis thos pa rnam par dag pa'i mngon shes kyang brgya dang brgyad cur 'gyur te/
[9674] de la'ang ye shes bzhi'i yon tan 'jug pa sngar dang 'dra'o/
[9675] /'di dag spros med kyi dbang las byung ba'o/
[9676] /bsam bya dag pa'i brgya dang brgyad cu ni bsgyur gzhi'i don shes pa las byung ba ste/
[9677] ye shes su dag pa dang*/
[9678] myong byed dag pa'i brgya brgyad cu chod pa'i rang bzhin shes pa las byung ba dang*/
[9679] reg byed dag pa'i brgya brgyad cu pa mdo shes pa las byung ba dang tshan pa gsum ni shin tu spros med kyi dbang las byung ba'o/
[9680] /chos dag pa'i mngon shes brgya brgyad cu ni rab tu spros pa med pa'i dbang las byung ba'o/
[9681] /de ltar na sa dang sbyar bas sa'i yon tan nyis stong sum brgya dang drug cu/
[9682] ye shes kyi byed pa drug brgya dang drug cu/
[9683] chos kyi rnam grangs sum stong dang brgya nyi shu rnams ni rdo rje 'chang gi sa'i mngon shes kyi rnam par 'phrul ba'i dbye ba chen po'o/
[9684] /'di dag ni dbang gi rnam par gzhag pa ste/
[9685] gsang sngags rdo rje theg pa'i chos kyi sgo dang po'i gzhi gal po che yang dag pa yin no/
[9686] /theg pa'i mchog rin po che'i mdzod las/
[9687] gzhi'i don smin par byed pa dang dbang gi rnam par gzhag pa ste rim khang drug pa'o/
[9688] /de ltar dbang gi sgo legs par brjod pa'i 'og tu/
[9689] de'i gnas nges pa dam tshig yin pas/
[9690] de bstan pa ni bla na med pa gsang sngags kyi sgor zhugs so cog la dam tshig kho na gal che bas/
[9691] 'dir gtan la dbab par bya ba la gsum ste/
[9692] dam tshig gi rang bzhin spyir bstan pa/
[9693] sku gsung thugs kyi dam tshig bye brag tu bshad pa/
[9694] bla na med pa'i dam tshig mchog tu bstan pa'o/
[9695] /dang po la dam tshig gi ngo bo/
[9696] nges tshig
[9697] dbye ba/
[9698] rten/
[9699] phan yon/
[9700] nyes dmigs/
[9701] bskang thabs/
[9702] bsrung thabs dang brgyad las/
[9703] dang po ngo bo ni sngags kyi sdom pas rgyud bsdams pa'i gnyen po'i dpung dam bcas pa las mi mda' bar byed pa ste/
[9704] dam tshig mchog gi rgyud las/
[9705] dam zhes bya ba bcings pa sten/
[9706] /rdo rje 'da' dka' gtan gyi gnyer/
[9707] ces so/
[9708] /nges tshig ni/
[9709] de nyid las/
[9710] spyir na dam tshig ces bya ba/
[9711] /rang sems tshig pa med pa la/
[9712] /g.yo sgyu rnams dang bral ba'o/
[9713] /zhes so/
[9714] /dbye na sngags spyi'i lugs kyis/
[9715] rtsa ba dang yan lag gi dam tshig gnyis so/
[9716] /de yang rtsa ba sku gsung thugs gsum mo/
[9717] /yan lag nyi shu rtsa lnga ste/
[9718] /shes par bya ba/
[9719] dang du blang ba/
[9720] mi spang ba/
[9721] spyad par bya ba/
[9722] bsgrub par bya ba rnams la lnga lnga'o/
[9723] /'dir bye brag gis dbye na/
[9724] lta ba/
[9725] spyod pa/
[9726] bsgrub pa/
[9727] thun mong ba/
[9728] khyad par sku gsung thugs/
[9729] yan lag
[9730] gal mdo nges pa'i dam tshig dang bdun te/
[9731] rang shar las/
[9732] 'bum sder gsungs pa'i dam tshig rnams/
[9733] /mdor bstan legs par yid la zung*/
[9734] /de yang mdor bstan 'di lta ste/
[9735] /rtogs byed lta ba'i dam tshig dang*/
[9736] /spyod pa rgyud kyi dam tshig dang*/
[9737] /bsgrub pa spyi yi dam tshig dang*/
[9738] /thun mong spyi yi dam tshig dang*/
[9739] /sku gsung thugs kyi dam tshig dang*/
[9740] /yan lag grangs kyi dam tshig dang*/
[9741] /gal mdo nges pa'i dam tshig go
[9742] /de la sogs pa'i dam tshig rnams/
[9743] /mdo dang rgyas pa chen po'o/
[9744] /zhes so/
[9745] /rten ni slob dpon dang slob ma mched lcam ste/
[9746] de nyid las/
[9747] bsam gyis mi khyab dam tshig rnams/
[9748] /rnam pa gnyis su 'dus par gsungs/
[9749] /slob dpon dang ni slob ma gnyis/
[9750] /bsrung ba'i rgyu zhes kun tu grags/
[9751] /bsrung ba'i rgyu ni slob dpon te/
[9752] /srung bar byed pa slob ma'o/
[9753] /zhes so/
[9754] /mched lcam la bzhir nges pa yang*/
[9755] /de nyid las/
[9756] rdo rje'i spun la don bzhis bstan/
[9757] /spyi dang nye dang 'dres pa dang*/
[9758] /dkyil 'khor bum pa 'dres pa'o/
[9759] /zhes so/
[9760] /de'ang bstan par zhugs so cog dang khyad par gsang sngags la zhugs pa thams cad spyi'i mched do/
[9761] /chos rigs gcig pa rnams nye ba'i mched do/
[9762] /bla ma gcig gis bsdus pa rnams 'dres pa'i mched do/
[9763] /dkyil 'khor gcig tu mar me gcig bum pa gcig gis dbang dus gcig la bskur ba rnams ni shin tu 'dres pa'i mched do/
[9764] /'di dag kyang yul bdun 'gyur gyis gnyan par shes par bya'o/
[9765] /slob dpon la'ang thams cad kyis slob dpon du bkur ba'i spyi'i slob dpon dang*/
[9766] rang nyid chos la sbyor ba 'dren pa'i slob dpon dang*/
[9767] dam tshig dang sdom pa sbyin pa dbang gi slob dpon dang*/
[9768] gdams ngag 'bogs pa lung gi slob dpon te bzhi'o/
[9769] /de nyid las/
[9770] slob dpon la yang don bzhi ste/
[9771] /spyi dang 'dren dang dam tshig dbang*/
[9772] /man ngag lung gi slob dpon no/
[9773] /zhes so/
[9774] /slob dpon dang slob ma'i nges tshig kyang*/
[9775] de nyid las/
[9776] de yang nges tshig 'di lta ste/
[9777] /mi shes shes par 'grol phyir slob/
[9778] /rdzogs chen don la sbyor bas dpon/
[9779] /slob ma'i nges tshig 'di lta ste/
[9780] /ma yengs tshul gyis nyan pas slob/
[9781] /man ngag snod du gyur pas ma/
[9782] /de ltar don ldan dpon slob ni/
[9783] /yang dag sa la mnyam por gnas/
[9784] /dam tshig ldan na de bzhin no/
[9785] /zhes so/
[9786] /dam tshig bsrungs pa'i phan yon ni/
[9787] /de nyid las/
[9788] dam tshig sdom pa ji bzhin gnas/
[9789] /dam tshig la ni gang gnas pa/
[9790] /bsam pa thams cad mthar phyin 'gyur/
[9791] /ces pa dang*/
[9792] sgyu 'phrul las/
[9793] dam tshig mchog la gang gnas pa/
[9794] /dam pa mchog dang dam pa yis/
[9795] /sras dang spun dgongs byin gyis rlob/
[9796] /ces so/
[9797] /dam tshig nyams pa'i nyes dmigs ni/
[9798] /rang shar las/
[9799] nyams na gnyis ka 'tshig par 'gyur/
[9800] /sku yi dam tshig nyams gyur na/
[9801] /rdo rje dmyal ba chen por 'tshed/
[9802] /'o dod 'bod pa'i gnas su skye/
[9803] /dpon gyis nyams na sbyang thabs med/
[9804] /gnyis ka ngu 'bod chen por skye/
[9805] /slob mas nyams na sbyang thabs yod/
[9806] /gsung gi dam tshig nyams gyur na/
[9807] /snang ba 'gags par 'gyur ba dang*/
[9808] /mun rdul chen po'i gnas su skye/
[9809] /de nas 'thon par gyur nas kyang*/
[9810] /lkugs pa dag tu skye bar 'gyur/
[9811] /thugs kyi dam tshig nyams gyur na/
[9812] /yid 'khrugs chen po'i gnas su skye/
[9813] /rtag tu rtsod pa rgyun mi 'chad/
[9814] /'thab dang sdug bsngal chen po dang*/
[9815] /yang na dran pa med par 'gyur/
[9816] /yang na dran pa rengs par 'gyur/
[9817] /smyo 'bog nad kyis thebs par 'gyur/
[9818] /tha ma ngu 'bod gnas su skye/
[9819] /zhes pa dang*/
[9820] dam tshig nyams pa'i snga ltas su/
[9821] /mi bde rnam pa sna tshogs 'byung*/
[9822] /yams dang 'tshe ba'i nad rnams dang*/
[9823] /rims nad sna tshogs 'byung bar 'gyur/
[9824] /gdon dang log 'dren rnams kyis kyang*/
[9825] /
[9826] bsad nas sems can dmyal bar 'gro/
[9827] /mig gis gzugs mi mthong bar 'gyur/
[9828] /rna ba 'on cing las mi 'grub/
[9829] /mdze dang shu ba'i nad rnams 'byung*/
[9830] chom rkun rgyal po'i chad pa 'byung*/
[9831] /gzhan la med pa'i rims nad 'byung*/
[9832] /bu dang chung ma 'chi bar ston/
[9833] /yul rnams thams cad dgrar ldang zhing*/
[9834] /byas pa don med chen por 'gyur/
[9835] /ces so/
[9836] /nyams na bskang thabs la gsum las/
[9837] dang po sku'i nyams na bskang ba'i thabs ni/
[9838] yang de nyid las/
[9839] gsung rab rgya chen bklag pa dang*/
[9840] /tshogs kyi 'khor lo rgya chen bskor/
[9841] /'khor gsum yang dag bya bar gsungs/
[9842] /zhes so/
[9843] /gsung yang de las/
[9844] de yang sbyang thabs 'di lta ste/
[9845] mar me brgya rtsa'i cho ga dang*/
[9846] /spang skong brgya rtsa gdon pa dang*/
[9847] /bshags pa rnam pa sna tshogs bya/
[9848] /des ni byang ba'i yon tan mthong*/
[9849] /zhes so/
[9850] /spang skong ni na rag rgyun bshags so/
[9851] /thugs kyang de nyid las/
[9852] de yang sbyang thabs 'di lta ste/
[9853] slob dpon mnyes pa'i rdzas kyis mchod/
[9854] /'byor tshogs ci yod 'phags pa mchod/
[9855] /de ltar bshags pa byas gyur na/
[9856] /bsam pa thams cad 'grub par 'gyur/
[9857] /'dod pa thams cad skong bar 'gyur/
[9858] /bya ba thams cad rdzogs par 'gyur/
[9859] /ces so/
[9860] /bsrung thabs ni/
[9861] skyon yon mthong nas dran pa dang shes bzhin dag pas rgyud sdom pa ste/
[9862] de nyid las/
[9863] dam tshig la ni ji bzhin gnas/
[9864] /bskal pa zhig kyang mi gtong na/
[9865] /dam tshig chen po'i bsrung thabs so/
[9866] /zhes so/
[9867] /de'ang slob dpon gyis rgyud dang dam tshig gi rim pa shes pas zhes bcus bsrungs la/
[9868] slob mas mi shes pas slob dpon gyi bka' bzhin bsrung ba'o/
[9869] /shes pa bcu ni/
[9870] tshig don gyi gnas shes pa dang*/
[9871] dris pa'i lan ldon par shes pa dang*/
[9872] dbang dang man ngag gi skabs shes pa dang*/
[9873] lta ba yangs par shes pa dang*/
[9874] sgom pa'i ngang che bar shes pa dang*/
[9875] chos nyid zab par shes pa dang*/
[9876] 'khor ba dang ma 'dres par shes pa dang*/
[9877] 'das pa'i sa la gnas par shes pa dang*/
[9878] rang dang spyi'i chos dang chos can gyi mtshan nyid shes pa'o/
[9879] /yang de nyid las/
[9880] de yang bsrung thabs 'di lta ste/
[9881] shes pa gcig gi khyad par gyis/
[9882] /khyad par bcu yis bsrung thabs 'phags/
[9883] /gcig la de bas nyung ba'o/
[9884] /dam tshig rgyal po de bzhin spyod/
[9885] /ces so/
[9886] /gnyis pa sku gsung thugs kyi dam tshig bye brag tu bshad pa ni/
[9887] thal 'gyur las/
[9888] dbang la brten pa'i dam tshig bshad/
[9889] /bye brag brjod kyis mi lang yang*/
[9890] /mdor bsdus sku dang gsung dang thugs/
[9891] /rnal 'byor lus ngag yid la sbyar/
[9892] /dmigs pa bla ma rdo rje mched/
[9893] /bsrung ba'i yul gyis rnam par dbye/
[9894] /sdom pa lus dang dbang du 'dus/
[9895] /rdo rje gsang ba'i gnas gzung bya'o/
[9896] /zhes gsungs pa'i don bstan pa la sku'i dam tshig dang*/
[9897] gsung gi dam tshig dang*/
[9898] thugs kyi dam tshig gsum las/
[9899] dang po sku la phyi dang*/
[9900] nang dang*/
[9901] gsang ba gsum po re re la yang phyi'i phyi la sogs pa gsum gsum du phye bas dgur bstan pa'i dang po gsum ni/
[9902] dam tshig rin po che rnam par spungs pa'i rgyud las/
[9903] sku yi phyi yi dam tshig la/
[9904] /rnam pa gsum du brtag phye ste/
[9905] ma byin blangs pas phyi yi yang*/
[9906] /sku yi dam tshig nyams par 'gyur/
[9907] /de yi rtags su yan lag nad/
[9908] /mi bzad sna tshogs lus la 'byung*/
[9909] /mi tshangs spyad pa nang yin te/
[9910] /rtags su dbang po'i nad rnams so/
[9911] /srog gcod pa ni gsang ba ste/
[9912] /de yi rtags su don snod nad/
[9913] /rnal 'byor pa yis myong ba'o/
[9914] /zhes so/
[9915] /de bskang ba'i cho ga ni dam tshig mchog gi rgyud las/
[9916] rtags dang sbyar ba'i rnal 'byor pas/
[9917] /phyi yi phyi la lder so dang*/
[9918] /ri mo'i las ni lan bdun gyis/
[9919] /de yi sdig pa las grol ba'o/
[9920] /zhes so/
[9921] /de yang sngags phyi'i lha rnams kyi bris sku'am lder so bdun bzhengs pas 'dag go
[9922] /de bzhin du nang gi nyams na nang gi lha'i lugs sku bdun no/
[9923] /gsang ba la rdo rje dril bu bdun nam bcu gcig bla ma la phul bas bskangs te/
[9924] de nyid las/
[9925] phyi yi nang la lugs sku bdun/
[9926] /rab tu gnas pas rtsol bas bzhengs/
[9927] /bla ma mchog la dbul bar bya/
[9928] /phyi yi gsang ba'i rtags byung na/
[9929] /rdo rje dang ni dril bu nyid/
[9930] /dgu'am bcu gcig bla ma la'o/
[9931] /des ni nad las grol ba dang*/
[9932] /'dod pa phun sum tshogs pa dang*/
[9933] /dge dang zhi ba'i las 'grub dang*/
[9934] /'gro ba rnams ni byams par 'gyur/
[9935] /ces so/
[9936] /sku'i nang la phyi nang gsang ba gsum ni/
[9937] gser gyi khang bu brtsegs pa'i rgyud las/
[9938] nang gi phyi ni spun dang yang*/
[9939] /gang gis pha dang ma nyid dang*/
[9940] /rang gi lus la mi smad do/
[9941] /nang gi nang nyid spyir na yang*/
[9942] /theg pa che chung chos rnams la/
[9943] /'jug par 'dod dang zhugs pa dang*/
[9944] zhugs te gzugs brnyan 'dzin pa'i lus/
[9945] /smad cing mtho btsams rgyan smad na/
[9946] /sangs rgyas kun gyi brgya phrag bslus/
[9947] /nang gi gsang ba rang gi lus/
[9948] /lha yi dkyil 'khor yin pa'i phyir/
[9949] /sman dang zas la dug 'dres zos/
[9950] /gal te mtshon gyis btab na yang*/
[9951] /zag pa'i lam med lus brgya blangs/
[9952] /de 'og tsha ba'i dmyal ba myong*/
[9953] /zhes so/
[9954] /sku'i gsang ba'i phyi nang gsang ba gsum yang*/
[9955] /de nyid las/
[9956] sku yi gsang ba'i phyi la yang*/
[9957] /rdo rje'i spun nam sring mo yi/
[9958] /lus kyi rgyan la dpyas pa dang*/
[9959] /mtho btsams lag gis brdeg pa'i tshul/
[9960] /gal te gzhan gyis byed bcug na/
[9961] /'di yang mnar med rgyud 'phel 'gyur/
[9962] /nang gi shin tu 'dres pa'i mched/
[9963] /ku re rtsed mo'i tshul tsam du'ang*/
[9964] /brdeg gam brdeg par brtsams pa'am/
[9965] /rmi lam na yang yum la rtses/
[9966] /de ma thag tu ma bshags na/
[9967] /'di yang sngar dang sdig mnyam mo/
[9968] /gsang ba'i gsang ba bla ma yi/
[9969] /sku yi grib ma mi 'gong la/
[9970] /bla ma'i spyan lam dag tu yang*/
[9971] /mtshon cha gzung bar mi bya'o/
[9972] /rkang lag brkyang dang nyal mi bya/
[9973] /skyil krung 'dug dang rgyab mi bstan/
[9974] /lham dang stan dang bzhon pa dang*/
[9975] /gdugs sogs sgeg pa'i rgyan rnams spang*/
[9976] /bla ma'i gzims khang dag la yang*/
[9977] /lag pas mtshon nam rdo dag gis/
[9978] /brtsam par bya ba ma yin no/
[9979] /de dag las ni 'bum 'gyur du/
[9980] /bla ma'i gnas khang bshig pa dang*/
[9981] /sku la brtsams shing bsdigs byas pa/
[9982] /'di yi sdig pa pha mtha' yas/
[9983] /gal te bla ma bag med pas/
[9984] /ma spyad stongs na'ang pha mtha' yas/
[9985] /mched spun sku la brnyas byas na/
[9986] /'di yi rnam smin brjod mi nus/
[9987] /zhes so/
[9988] /de ltar na sku'i dam tshig la phyi nang gsang ba gsum du phye bas dgu yod do/
[9989] /gnyis pa gsung gi dam tshig la'ang gsum las/