[8824] dbang bzhi 'jug pa'i dus kyi smin so snang ba ma dag pa dang dag pa gnyis kyis bsdus pa yang mkha' dang dbyings gnyis su 'dus la/
[8825] chags 'jig gnas gsum dus gsum du 'dus pas/
[8826] lus ngag yid gsum smin pa'i las su grol ba'o/
[8827] /'khor 'das kyi chos zag bcas zag med gnyis la dbang bsgyur bas gnyis su byung ste/
[8828] snang ba la dbang bas phung po khams dang skye mched la sogs pa dag par byed pa dang*/
[8829] srid pa la dbang bas nyon mongs pa dag par byed pa'o/
[8830] /de la spros bcas kyis lus ngag yid sems bzhi'i 'jug pa'i las mtshon la/
[8831] spros med kyis thob pa dang gnas pa dang brtan pa dang nye bar rtogs pa bzhi mtshon zhing*/
[8832] shin tu spros med kyis lus ngag yid sems bzhi smin pa'i rgyu rkyen byed pa 'bras bu bzhi mtshon la/
[8833] rab tu spros med kyis sgo gsum lha'i sku gsung thugs su smin pa dang brjod du med pa'i don la spyod pa bzhi mtshon pa'o/
[8834] /dbang bzhi smin pa so so'i dpe ni/
[8835] dper na zhing sa bzang po la sa bon skyon med btab pas 'bras bu smin pa ltar/
[8836] rig pa'i zhing la dang por spros bcas bskur bas sa bon btab/
[8837] spros med kyis myu gu 'thon nas lo 'dab rgyas/
[8838] shin tu spros med kyis me tog shar/
[8839] rab tu spros med kyis sku bzhi nges pa'i 'bras bur smin pa'o/
[8840] /gsum pa so so'i rang bzhin la bzhi las/
[8841] dang po spros bcas kyi nus pa'i rnam gzhag ni/
[8842] spros bcas kyis lus la sogs pa'i tshogs pa dag nas sku rdo rje la sbyor ba'o/
[8843] /de'ang spros bcas kyis lus lhar dag
[8844] ngag sngags su dag
[8845] yid ting nge 'dzin du dag
[8846] /sems chos nyid du dag pa'o/
[8847] /de'i spros med kyis snang ba phyi rol gyis dngos 'khrul pa stongs par byed/
[8848] de'i shin tu spros med kyis 'phrin las bzhi la sbyor/
[8849] de'i rab tu spros med kyis lus bde ba/
[8850] ngag gsal ba/
[8851] yid mi rtog pa/
[8852] sems zung 'jug gi nus pa dang ldan par byed pa'o/
[8853] /gnyis pa spros med kyi dbang bzhi'i 'gyur ba rtsi ba ni/
[8854] spros med kyi spros bcas kyis skal ldan gyi yid 'gyur/
[8855] de'i spros med kyis nang du 'jug pa'i thabs ston/
[8856] de'i shin tu spros med kyis yid 'gyur bas rtog pa dag pa la sbyor/
[8857] rab tu spros med kyis gnyis su med pa'i don thob par byed pa'o/
[8858] /gsum pa shin tu spros med kyi dbang bzhi las kyi mtha' 'grol bar byed pa ni/
[8859] shin tu spros med kyi spros bcas kyis las dang*/
[8860] tshigs dang*/
[8861] yi ge dang*/
[8862] rtog pa dag cing lus ngag yid sems bzhi la bde ba ster ba'o/
[8863] /de yang ru shan 'byed pa'i spyod pa las byung ba'o/
[8864] /de'i spros med kyis don rang thog tu phebs pas chos nyid las 'gro sa med pa'o/
[8865] /de'i shin tu spros med stong nyid kyi dkyil 'khor du 'jug pas sgo gsum khams gsum du mi 'jug pa'o/
[8866] /rab tu spros med kyis tshogs drug dag par byed pa'o/
[8867] /bzhi pa rab tu spros med kyi dbye ba nges pa ni/
[8868] rab tu spros med kyi spros bcas sems gang yin la sogs pas chags sdang rang grol bar byed do/
[8869] /spros med sprul sku'i zhing bstan pas phung po khams dang skye mched stongs par byed do/
[8870] /shin tu spros med longs sku'i zhing bstan pas sems nyid 'gro 'ong med pa'i don rtogs par byed do/
[8871] /rab tu spros med chos skur lung bstan pas 'khor 'das la zhen pa'i shes sgrib phra mo sbyong bar byed do/
[8872] /gnyis pa rang ngo'i  dbye ba rgyas par bshad pa la dbang bzhi las/
[8873] dang po spros bcas la/
[8874] spros bcas kyi spros bcas dam bsre zhing mna' chu blud pa la sogs pa ste phyi'o/
[8875] /spros bcas kyi spros med dkyil 'khor du gzhug cing lha ngo bstan nas ming gi dbang bskur ba ste nang ngo*/
[8876] /spros bcas kyi shin tu spros med nyan thos kyi sdom pa sbyin pa nas rim dgu rdzogs te dbugs dbyung gzengs bstod dang bcas pa gsang ba'o/
[8877] /spros bcas kyi rab tu spros med bum pa nges pa'i skur rgyu ste yongs su rdzogs pa'o/
[8878] /'di la'ang bum pa nges pa rten gzhal yas khang brten pa lhar gsal bas dbang bskur ba yongs su rdzogs pa'i phyi spros bcas so/
[8879] /slob ma'i lus lhar bskyed pa la 'byung bzhi dag sbyong gi rdzas dbang nyi zla sbyin pa la sogs pa nang spros med do/
[8880] /mu dra sbyin nas sbyor ba nges pa gsang ba shin tu spros med do/
[8881] /brda don nges pa'i tshig sbyin pa yongs su rdzogs pa rab tu spros med do/
[8882] /de ltar na yongs su rdzogs pa la bzhi yod pa ltar gzhan gsum la'ang shes par bya'o/
[8883] /de ltar bcu drug gis spros bcas dbye ba'i dgos pa ni/
[8884] lus 'byung bzhi'i rgya bzhi 'jig pa ste/
[8885] 'byung bzhi yang sa'i sa la sogs pa bzhir phye bas bcu drug dag par sbyong ba'i dgos pa yod do/
[8886] /gnyis pa spros med kyi dbang bzhi rang ngo'i dbye ba ni/
[8887] spros med kyi spros bcas kyis lus ngag yid sems bzhi yi ge'i gnas bzhi'i sbyong ba ni phyi'o/
[8888] /de'i spros med kyis sgo gsum gzhi med bya rtsol las 'das par mtshon pas nang ngo*/
[8889] /de'i shin tu spros med kyis yul lnga lam du bslangs pas sgo lnga har sangs su grol ba gsang ba'o/
[8890] /de'i rab tu spros med kyis rtogs pa khyad par can bskyed pas yongs su rdzogs pa'o/
[8891] /'di bzhi'i dgos pa ni ngag gi brjod gzhi dang*/
[8892] rjod byed dang*/
[8893] brjod bya dang*/
[8894] brjod pa bzhi'i rgya las grol bar byed do/
[8895] /gsum pa shin tu spros med kyi rang ngo'i dbye ba ni/
[8896] shin tu spros med kyi spros bcas ru shan 'byed pa phyi'o/
[8897] /de'i spros med maN+Dal 'bul zhing gsol ba 'debs pa nang ngo*/
[8898] /de'i shin tu spros med nam mkha'i dkyil 'khor du 'jug pa gsang ba'o/
[8899] /de'i rab tu spros med rig pa rang ngo sprad pa yongs su rdzogs pa'o/
[8900] /'di bzhi'i dgos pa ni yid 'gyu ba dang*/
[8901] 'gyu byed dang*/
[8902] 'gyu bya dang*/
[8903] 'gyus pa bzhi'i rgya 'jig par byed pa'o/
[8904] /bzhi pa rab tu spros pa med pa rang ngo'i dbye ba ni/
[8905] rab tu spros med kyi spros bcas 'dug stangs bstan pa phyi'o/
[8906] /de'i spros med lta stangs byed pa nang ngo*/
[8907] /de'i shin tu spros med phyogs bzhir lta stangs dang gzigs stangs bstun pa gsang ba'o/
[8908] /de'i rab tu spros med song cig la sogs pa yongs su rdzogs pa'o/
[8909] /'di bzhi'i dgos pa ni sems bsam pa dang*/
[8910] dran pa dang*/
[8911] rtog pa dang*/
[8912] zhen pa bzhi'i rgya 'jig par byed do/
[8913] /skabs 'dir yid dang sems kyi go don/
[8914] sgo lnga'i yul 'dzin rtog byed kun gzhi'i rnam par shes pa sems la/
[8915] de dang ma 'brel bar don snga phyi dang yid yul don spyi dpyod pa la yid ces brjod do/
[8916] /rang gi snang yul dngos po 'dzin pa dang*/
[8917] dngos med 'dzin pa ste/
[8918] gsal ba dang mi gsal ba 'dzin pas phye ba yin no/
[8919] /de ltar na rang ngo'i dbye ba re re la phyi nang gsang ba yongs rdzogs bzhi bzhi ste bcu drug tu yod do/
[8920] /gsum pa rnam par 'phrul pa'i dbye bas shin tu rgyas par spro ba la gsum ste dbang so so'i dag byed kyi dbye bas dag rgyu bcu drug 'gyur dang bcas pa bstan pa/
[8921] lus kyi bya ba la brten nas nges pa'i dbye bas dbang gi gnas lugs bstan pa/
[8922] grangs kyi dbye ba la brten nas las dang nyon mongs pa'i dag byed bstan pa'o/
[8923] /dang po ni dbang gi rang ngo'i dbye ba bcu drug gis phyir 'byung ba'i las bcu drug dag par byed la/
[8924] nang du sems kyi rtog pa bcu drug dag par byed la/
[8925] gsang bar rlung gi 'phen sdud bcu drug dag par byed la/
[8926] bla na med par sa bcu drug la gnas pa'i nges pa thob par byed pas dbang bcu drug tu bstan pa'o/
[8927] /dbang de dag gi dag bya lus ngag yid sems bzhi'i dri ma dag pa la ltos nas gzhag go
[8928] /de'ang lus la chu tshogs pa'i chos bsdus pas 'ching byed rgya'i dri mar song*/
[8929] mes de dag smin cing gsal bar byas pas dngos por grub pa'i dri mar song*/
[8930] rlung gis de dag so so'i las byas pas zhen pa rang rgyud dang bcas pa'i dri mar song ba'o/
[8931] /ngag smra na'ang smra'o snyam pa yid kyi rtog pas bslad pa'i dri ma dang*/
[8932] smra byed lus kyi dri ma dang*/
[8933] smra ba'i tshig la rtog dpyod kyi dri ma dang*/
[8934] brjod las rtog pa'i 'gyur byed kyi dri ma dang*/
[8935] yang yid 'gyu ba la'ang*/
[8936] 'gyu ba dran bsam gyi rtog pa'i dri ma dang*/
[8937] 'gyu byed yul dang shes pa'i dri ma dang*/
[8938] 'gyus pa bag chags snga phyi'i dri ma dang*/
[8939] 'gyus pa dngos la zhen pa'i dri ma dang*/
[8940] yang sems kyi dran pas yul 'jug pa'i dri ma dang*/
[8941] bsam pas dge mi dge lung bstan ma bstan bzhi kun nas slong ba'i dri ma dang*/
[8942] rtog pas snyam byed dang*/
[8943] yid gnyis dang*/
[8944] the tshom dang*/
[8945] yid dpyod kyi dri ma dang*/
[8946] 'dzin yul sna tshogs la rtog pa'i dri ma'o/
[8947] /dri ma de dag gi dag byed dbang bzhi ste/
[8948] spros bcas kyi spros bcas la sogs pa bzhi bzhir phye bas bcu drug go
[8949] /de dag gis lus ngag yid sems bzhi re re la dri ma bzhi bzhi ste bcu  drug gi tshogs dag par sbyong ba'o/
[8950] /de yang thog mar spros bcas nye bar mtshon pa ni/
[8951] spros bcas kyi spros bcas brda'i spros bcas dang*/
[8952] don gyi spros bcas te gnyis/
[8953] de'i spros med la brda don gnyis/
[8954] shin tu spros med la gnyis/
[8955] rab tu spros med la brda don gnyis te brgyad/
[8956] de bzhin du spros med la brda'i spros med la sogs pa brgyad/
[8957] shin tu spros med la brgyad/
[8958] rab tu spros med la brgyad de sum cu rtsa gnyis su 'gyur la/
[8959] lus ngag yid sems bzhi'i tshogs la'ang*/
[8960] de ltar phye bas sum cu rtsa gnyis dag par byed pa ni/
[8961] bskyed rim gyi dag bya dang dag byed shes pa'i dgos pa yod pa'o/
[8962] /de ltar dag bya dri ma sum cu rtsa gnyis dang*/
[8963] dag byed dbang sum cu rtsa gnyis bsdoms na/
[8964] drug cu rtsa bzhi ni dag bya dag byed kyi dbye ba nges pa'o/
[8965] /gnyis pa lus kyi bya ba la brten nas dbye bas dbang gi gnas lugs bstan pa ni/
[8966] dag bya dri ma sum cu  rtsa gnyis kyi gzhi lus mi 'dra ba dpag tu med pa yang sa chu me rlung bzhi las grub la/
[8967] de dag pho mo gnyis gnyis su phye bas brgyad do/
[8968] /de yang sa chu me rlung gzhi la zug pa dang*/
[8969] byer ba dang*/
[8970] snyoms pa gsum gsum du phye bas bcu gnyis so/
[8971] /de dag byed dbang la'ang spros bcas la sogs bzhi la sku gsung thugs gsum gsum du phye bas bcu gnyis kyis dag par byed do/
[8972] /'byung bzhi pho mo gnyis te brgyad kyi dag bya ni/
[8973] dbang bzhi la thabs shes rab gnyis gnyis su phye bas brgyad kyis dag par byed do/
[8974] /lus kyi 'byung ba'i bye brag la'ang*/
[8975] sa la sogs pa bzhi po re re la sa'i sa la sogs pa bzhi bzhir phye bas bcu drug ni/
[8976] tsha ba dang grang ba gnyis kyi dbye bas drug cu rtsa bzhir 'gyur te/
[8977] gong gi brda don gyi dbye ba'i dbang drug cu rtsa bzhis dag par byed do/
[8978] /de'ang 'byung ba bzhi po re re la'ang legs par phye na/
[8979] sa la'ang drug cu rtsa bzhi/
[8980] de la khyab pa 'byung ba spyi'i lus dang*/
[8981] rang gi mtshan nyid 'dzin pa dngos gyi lus gnyis su phye bas/
[8982] sa la lus mi 'dra ba brgya dang nyer brgyad/
[8983] de bzhin du phye bas chu dang me dang*/
[8984] rlung rnams la brgya nyer brgyad tshan pa gsum ste/
[8985] bsdoms pas lnga brgya dang bcu gnyis kyi lus su smin no/
[8986] /de ltar phyir lus  smin pa bzhin nang du nyon mongs pa yang*/
[8987] 'dod chags la bltas pa dang*/
[8988] bgad pa dang*/
[8989] bcangs pa dang*/
[8990] 'khyud pa ste bzhi ni 'byung ba re re'i lus la bzhi bzhi ste bcu drug
[8991] gti mug la rmugs pas ma shes pa dang*/
[8992] 'thibs pa dang*/
[8993] myos pa dang*/
[8994] rab tu ma rig pa 'dres pa dang bzhi po las bzhi la phye bas bcu drug
[8995] zhes dang sdang ba dang*/
[8996] sdang ba chen po dang*/
[8997] cher sdang ba dang*/
[8998] rab tu sdang ba ste lus re las phye bas bcu drug
[8999] /nga rgyal la phra ba dang*/
[9000] rags pa dang*/
[9001] 'gyur ba dang*/
[9002] mched pa dang*/
[9003] 'phro ba bzhi yang bcu drug
[9004] phrag dog la yang ba dang*/
[9005] lci ba dang*/
[9006] rgod pa dang*/
[9007] phra ba bzhi ste phye bas bcu drug ste bsdoms pas brgyad cu tham pa/
[9008] de las bye brag tu phye na 'byung ba'i lus mi 'dra ba lnga brgya dang bcu gnyis po re re la/
[9009] nyon mongs pa bzhi bzhi'i grangs kyis nyi shu nyi shu gnas pas/
[9010] thams cad bsdom nas khri phrag gcig dang brgya bzhi bcu rtsa brgyad du 'byung la/
[9011] lus dang nyon mongs pa gnyis ka'i rnam grangs bsdoms nas khri phrag gcig dang drug brgya drug cu tham pa ni dag bya'i dri ma yin la/
[9012] de'i dag byed kyi dbang 'og tu ston no/
[9013] /gsum pa grangs kyi dbye bas lus dang nyon mongs pa'i dag byed bstan pa ni/
[9014] dbang rnam pa bzhi las/
[9015] dang po spros bcas la'ang gzhir byas pa'i spros bcas kyi spros bcas phyi nang gsang ba yongs rdzogs dang bzhir dbye na/
[9016] spros bcas kyi spros bcas kyi phyi'i dbang sta gon gyi tshom bu la so shing brim pa/
[9017] de'i nang maN+Dal 'bul ba/
[9018] de'i gsang ba srung skud gdags shing ku sha sbyin pa/
[9019] yongs su rdzogs pa rmi lam brtag pa'o/
[9020] /de'i spros med kyi phyi'i dbang khrus bya ba/
[9021] gsol ba btab pa/
[9022] rdo rjes nang du bod pa gsum mo/
[9023] /de'i nang dam tshig gi mna' chu blud pa/
[9024] 'khor ba spong ba'i mna'/
[9025] myang 'das len pa'i mna'/
[9026] sems can gyi don mi byed re'i mna' bzhi'o/
[9027] /de'i gsang ba dam tshig dang*/
[9028] sdom pa dbog pa dang*/
[9029] dkyil 'khor du 'jug pa dang*/
[9030] sems kyi me tog dbul ba'o/
[9031] /de'i yongs su rdzogs pa dkyil 'khor du 'jug pa lha ngo bstan pa/
[9032] me tog dor ba/
[9033] ming gi dbang ngo*/
[9034] /de'i shin tu spros pa med pa'i phyi'i dbang nyan thos kyi dkyil 'khor du 'jug pa/
[9035] sa lam gyi tshad bstan pa/
[9036] stod g.yogs dang smad g.yogs sbyin pa/
[9037] lhung bzed dang bsil byed sbyin pa la sogs pa ste/
[9038] khrims kyi tha tshig
[9039] sa la sogs pa/
[9040] las kyi dbye ba/
[9041] rten 'brel mtshon pa/
[9042] sgom pa sbyin pa/
[9043] lung bstan pa dang*/
[9044] byang chub sems dpa'i dkyil 'khor du 'jug pa dang*/
[9045] sems bskyed pa dang*/
[9046] sdom pa sbyin pa dang*/
[9047] khyad par gyi sems gzung la sogs pa'o/
[9048] /de'i nang gi dbang krI ya'i dkyil 'khor du 'jug pa dang*/
[9049] sems bskyed pa dang*/
[9050] sdom pa gzung ba dang*/
[9051] me tog dor zhing lha ngo bstan pa dang*/
[9052] ming gi dbang dang*/
[9053] lung bstan pa dang*/
[9054] gzengs bstod pa dang*/
[9055] dbugs dbyung ba dang*/
[9056] dbang bskur ba'o/
[9057] /de bzhin du u pa dang yo ga'i dkyil 'khor du 'jug pa la rnam grangs dgu dgu ste nyi shu rtsa bdun no/
[9058] /de'i gsang ba ma hA'i lung bstan pa dang*/
[9059] dkyil 'khor du 'jug pa dang*/
[9060] lha ngo bstan pa dang*/
[9061] me tog dor ba dang*/
[9062] ming gi dbang dang*/
[9063] nyan pa dang*/
[9064] 'chad pa dang*/
[9065] phan pa dang*/
[9066] nus pa dang*/
[9067] rig pa'i dbang dang*/
[9068] yan lag gi dang*/
[9069] khyad par gyi dbang dang bcu gnyis so/
[9070] /de nas a nu'i dkyil 'khor du 'jug pa dang*/
[9071] brda nges par mtshon pa dang*/
[9072] dbugs dbyung ba dang*/
[9073] phyag rgya bsgyur ba dang*/
[9074] las su bya ba dang*/
[9075] 'jug pa nges pa dang drug go
[9076] /de'i yongs su rdzogs pa/
[9077] rdzogs pa chen po'i dkyil 'khor du gzhug pa dang*/
[9078] bsgoms pa nges pa'i dkyil 'khor du me tog dor ba dang*/
[9079] lha ngo bstan zhing dbang bskur ba dang*/
[9080] 'bras bu bya bral rdzogs pa'i dbang bskur ba dang bzhi'o/
[9081] /spros bcas kyi rab tu spros pa med pa'i phyi'i tha dbang ni/
[9082] de ltar rim pa dgu'i dbang rdzogs nas/
[9083] khyad par gyi dbang la 'jug pa ni/
[9084] phyag rgya'i dkyil 'khor du 'jug pa*/
[9085] de'i phyi la rig ma brtag cing dgug pa rtsa btsal zhing slong ba/
[9086] bde ba btsal ba/
[9087] rgyas par bya ba/
[9088] dbab cing gzung ba/
[9089] bzlog cing sbyang ba dang drug go
[9090] /'di'i nang gi dbang la/
[9091] sbyor ba snyoms par 'jug pa/
[9092] byang sems yi ge gsum gyi sgra dang bcas pa/
[9093] me long du blang ba/
[9094] de rdo rje/
[9095] pad+ma/
[9096] 'khor lo gsum du dmigs te slob ma'i lce la bzhag nas lus ngag stongs par bya ba ste drug go
[9097] /de'i gsang ba bde ba dang byang sems dngos kyi byin rlabs lus ngag yid gsum la bya ba gsum/
[9098] gsang ba dang gsang bar 'os pa dang*/
[9099] gsang bar gnyer gtad pa gsum ste drug go
[9100] /de'i yongs su rdzogs pa tshig sna tshogs pas mtshon pa ste/
[9101] brda'i tshig dang*/
[9102] don gyi tshig dang*/
[9103] brda don dbyer mi phyed pa'i tshigs gsum mo/
[9104] /de ltar na spros bcas kyi spros bcas la phyi nang gsang ba yongs rdzogs bzhi la/
[9105] bskur rgyu'i dbang drug
[9106] de'i phyi la so shing brim pa dang gcig
[9107] /de'i nang maN+Dal 'bul ba dang gnyis/
[9108] de'i gsang ba srung skud dang ku sha byin pa gnyis te bzhi/
[9109] de'i yongs rdzogs rmi lam brtag pa dang*/
[9110] bzang ngan gyi rjes dri ba gnyis te drug go
[9111] /de'i sgros bcas kyi spros med kyi phyi la gsum ste dgu/
[9112] de'i nang la bzhi ste bcu gsum/
[9113] de'i gsang ba la bzhi ste bcu bdun/
[9114] de'i yongs rdzogs la bzhi ste nyer gcig
[9115] spros pa med pa'i shin tu spros pa'i phyi la nyan thos la drug
[9116] /rang rgyal la lnga ste bcu gcig
[9117] byang sems la bzhi ste bco lnga/
[9118] de'i nang gi dbang la krI ya la dgu ste nyer bzhi/
[9119] u pa la dgu ste so gsum/
[9120] yo ga la dgu ste zhe gnyis/
[9121] de'i gsang ba'i dbang la ma hA la bcu gnyis te lnga bcu rtsa bzhi/
[9122] a nu la drug ste drug cu tham pa/
[9123] de'i yongs rdzogs a ti la bzhi ste drug cu rtsa bzhi spros bcas kyi rab tu spros med kyi phyi'i dbang la bcu bdun/
[9124] nang la  drug ste nyer gsum/
[9125] de'i gsang ba la drug ste nyer dgu/
[9126] de'i yongs su rdzogs pa la gcig ste sum cu tham pa'o/
[9127] /shin tu spros med la drug cu rtsa bzhi ste dgu bcu rtsa bzhi'o/
[9128] /de'i spros med la bco lnga ste brgya dang dgu'o/
[9129] /de'i spros bcas la drug ste spros bcas bskur rgyu'i chos brgyad dang bco lnga'o/
[9130] /spros med kyi spros bcas kyi phyi'i dbang la bla ma'i bya ba dang slob ma'i bya ba gnyis/
[9131] de'i nang la maN+Dal dang bum pa gnyis te bzhi/
[9132] de'i gsang ba la maN+Dal gyi legs par bshad pa'i chos lnga/
[9133] bum pa'i legs bshad lnga ste bcu/
[9134] gong ma bzhi dang bsdoms pas bcu bzhi/
[9135] de'i yongs rdzogs la bla mas ming gi mtshon pa brjod pa dang slob mas stobs bskyed pa gnyis te bcu drug go
[9136] /spros med kyi spros med kyi phyi'i dbang la a'i bsnyen pas skye med kyi lam sbyang ba dang*/
[9137] a'i sgrub pas 'gag med kyi sna bsal ba dang*/
[9138] a'i 'phro 'dus lus ngag yid dag par byed pa dang gsum mo/
[9139] /de'i nang la khrus kyis dag bya'i tshul bstan pa/
[9140] maN+Dal phul bas 'dod pa'i don thob par bya ba/
[9141] lung btsal bas bya ba la 'jug pa ngo shes pa dang gsum mo/
[9142] /de'i gsang ba la dkyil 'khor du 'jug pas/
[9143] dbyings la rig pa gzhug pa'i gnad dang*/
[9144] lha ngo bstan pas dbyings rig ngo sprad pa dang*/
[9145] ming gi dbang bskur bas sangs rgyas kyi sras su bya ba'o/
[9146] /de ltar gsum dang*/
[9147] de'i yongs su rdzogs pa la phyi yul dbang po'i tshigs su bcad pas lung bstan pas shes pa dang yul gnyis med nyams su myong ba'i dbang dang*/
[9148] nang sems gsal ba'i tshigs su bcad pas dbugs dbyung bas skye med ngos gzung dang bral ba'i dbang dang*/
[9149] gsang bzung 'jug ris med kyi tshigs su bcad pas gzengs bstod pas dbyings rig gnyis med bde chen gyi dbang bstan pa dang bcu gnyis so/
[9150] /de'i shin tu spros med kyi phyi la 'jug par 'os pa dang*/
[9151] thob par 'os pa gnyis/
[9152] de'i nang la spyod par nges pa dang*/
[9153] lta bar nges pa gnyis te bzhi/
[9154] de'i gsang ba la rigs 'byed pa dang*/
[9155] bdag nyid du gnas pa gnyis te drug
[9156] de'i yongs su rdzogs pa la rgyu dang rkyen gnyis te brgyad do/
[9157] /de'i rab tu spros pa med pa'i phyi la sems gnas pa dang*/
[9158] ngag gnas pa gnyis/
[9159] de'i nang la ngag bsgyur ba dang*/
[9160] sems thob pa gnyis te bzhi/
[9161] de'i gsang ba la bde ba lung bstan pa dang*/
[9162] gsang ba dbugs dbyung ba gnyis te drug
[9163] de'i yongs rdzogs la spro bar gnas pa dang*/
[9164] rang gi las thob pa gnyis te brgyad do/
[9165] /de ltar spros med kyi spros bcas la bcu drug
[9166] de'i spros med la bcu gnyis te nyer brgyad/
[9167] de'i shin tu spros med la brgyad de sum cu rtsa drug
[9168] de'i rab tu spros med la brgyad do/
[9169] /bskur bas thob pa'i 'bras bu bzhi bcu rtsa bzhi'o/
[9170] /shin tu spros pa med pa'i spros bcas kyi phyi la/
[9171] lam gsal ba'i phyir bla ma la gsol ba gdab pa dang*/
[9172] rnam shes brgyad kyi 'phro 'du bcad pa'i phyir yi ge brgyad kyi rgyas gdab pa dang*/
[9173] yid kyi byung tshor bkag nas bar chad zhi ba'i phyir phaT kyi sgra sgrogs pa dang gsum/
[9174] de'i nang la gnas btsal bas phyogs kyi nges pa gzung ba dang*/
[9175] bgegs bsal ba'i phyir gtor ma sbyin pa dang*/
[9176] sems la spro ba bskyed pa dang gsum/
[9177] de'i gsang ba la lus kyi spyod pa brtsam pa'i yul dang*/
[9178] rtsom pa'i thabs dang*/
[9179] brtsams pa'i dgos pa dang gsum/
[9180] de'i yongs su rdzogs pa la ngag gi spyod pa brtsam pa'i yul dang*/
[9181] rtsom pa'i thabs dang brtsams pa'i dgos pa gsum/
[9182] de'i spros med kyi phyi la sems kyi spyod pa rtsom pa'i yul/
[9183] thabs dgos pa gsum/
[9184] de'i nang la lus dang*/
[9185] ngag dang*/
[9186] sems kyi sdig pa nges pa'i yul gsum/
[9187] de'i gsang ba la lus dang*/
[9188] ngag dang*/
[9189] sems kyi sdig pa dag pa'i tshad gsum/
[9190] de'i yongs rdzogs la/
[9191] lus dang*/
[9192] ngag dang*/
[9193] sems kyi ma dag na bshags pa'i thabs gsum ste bcu gnyis so/
[9194] /de'i shin tu spros med kyi phyi la 'bru'i maN+Dal gyis longs spyod 'phel ba dang*/
[9195] dris khams rgyas pa dang*/
[9196] me tog gi dbang po gsal ba dang*/
[9197] rin po che'i 'byor pa rgyas pa bzhi'o/
[9198] /de'i nang la rigs bris pas bde ba nyams su myong ba dang*/
[9199] yin par brjod pas spros ba bskyed pa gnyis te drug
[9200] de'i gsang ba dkyil 'khor du 'jug pa la/
[9201] shar sgo nas zhugs pas lam stong nyid du bstan pa dang*/
[9202] lho sgo nas zhugs pas sems stong pa nyid du ngo sprad/
[9203] nub sgo nas zhugs pas nyon mongs pa stong nyid du rang grol/
[9204] byang sgor zhugs pas las dang bag chags stong nyid du mtha' zad pa dang bzhi ste bcu'o/
[9205] /de'i yongs rdzogs rig pa'i me tog dor bas sems nyid du thim pa'i gnad dang*/
[9206] de las dbugs dbyung ba dang*/
[9207] lung bstan pa gnyis te bcu gnyis so/
[9208] /de'i rab tu spros pa med pa'i phyi la gnad skyil krung gis gzhi bca' ba dang*/
[9209] nyi ma lnga la sems gtad pas ye shes lnga ngos zin pa dang*/
[9210] de'i 'od 'phro bas sems gsal gdab pa dang gsum/
[9211] de'i nang la je mtho  rtog pa med pa'i lam btsal ba dang*/
[9212] slar mi ldog pas mya ngan las 'das pa'i sar gzhi 'dzugs pa dang*/
[9213] lan gsum du brjod pas sku gsum 'du 'bral med pa'i sa la dbyer med pa dang gsum ste drug
[9214] de'i gsang ba la bla mas bzhengs pas snang srid chos nyid du bzhengs pa'i gdeng rnyed pa dang*/
[9215] a a zhes pas ma skyes la skye ba med pa'i gnad btsal ba dang*/
[9216] mig la mdzub mo gtad pas rig pa 'char ba'i lam gsal ba dang dgu'o/
[9217] /de'i yongs rdzogs la nam mkha' rgya che bar brjod pas dbyings la 'dris par bya ba dang*/
[9218] nam mkha' la phyag gis byugs pas brda don nyams dang 'dres pa dang*/
[9219] 'gro na 'gro sa 'dug gam/
[9220] 'dug na 'dug sa 'dug gam/
[9221] slar 'gro sa dang ldog sa 'dug gam gyi rgyas gdab pa dang lnga ste/
[9222] bcu bzhi'o/
[9223] /rab tu spros pa med pa'i spros bcas kyi phyi la su yin dris pas rigs mtshon pa dang
[9224] sems kyi bus lan btab pas lam nye bar 'jug pa dang gnyis/
[9225] de'i nang la chos sku'i 'dug stangs kyis gzhi btsal ba dang*/
[9226] longs sku'i 'dug stangs kyis lam gsal ba dang*/
[9227] sprul sku'i 'dug stangs kyis phugs dkru ba dang gsum/
[9228] de'i gsang ba la 'dug stangs thun mong ba rnams kyis gnad bstun pa dang*/
[9229] e ma la sogs pas chos sku'i dkyil 'khor du 'jug pa lus kyi gnad dang*/
[9230] longs sku dang sprul sku'i dkyil 'khor du 'jug pa lus gnad bstun pa dang bdun te dgu'o/
[9231] /de'i gsang ba la sprul sku'i zhing du 'jug pa'i bar te bcu gsum/
[9232] de'i yongs rdzogs la longs sku'i zhing du 'jug pa dang lnga ste bco brgyad do/
[9233] /de'i spros med kyi phyi la chos sku'i zhing khams ngo bo rang bzhin thugs rje gsum/
[9234] de'i nang la sku gsum gyi lha ngo bstan pa gsum ste drug
[9235] de'i gsang ba la der gnas pa gsum ste dgu
[9236] /de'i yongs rdzogs la slar mi ldog pa'i su gsum ste bcu gnyis so/
[9237] /de'i shin tu spros med kyi phyi la sems kyi ngo bo nges tshig
[9238] dbye ba mtshon pa gsum/
[9239] de'i nang la sems gnas pa/
[9240] thob pa brtan pa gsum ste drug
[9241] de'i gsang ba la sems kyi gzhi lam 'bras bu gsum ste dgu
[9242] de'i yongs rdzogs la sems kyi 'jug pa/
[9243] khyab byed/
[9244] 'gyur dang gsum ste bcu gnyis so/
[9245] /de'i rab tu spros med kyi rab tu spros med kyi phyi la/
[9246] lus kyi 'dug stangs bcu gcig gis thob ste gnas pa dang*/
[9247] de'i nang la sems kyis bcu gnyis kyis srid pa'i 'khor lo bcu gnyis rgyun gcod pa dang nyer gsum/
[9248] de'i gsang ba la sems nyid skye med du lha ngo bstan pas sems bdun la dbang thob pas ma rig pa'i khams bdun rgyun gcod pa ste sum cu/
[9249] de'i yongs rdzogs la man ngag gi dbye ba drug dang*/
[9250] zag pa med pa'i sde bzhi ste bcu gcig dang bsdoms pas zhe gcig go
[9251] /de ltar na rab tu spros pa med pa'i spros bcas la rnam grangs bco brgyad/
[9252] de'i spros med la bcu gnyis te sum cu/
[9253] de'i shin tu spros med la bcu gnyis te zhe gnyis/
[9254] de'i rab tu spros med la zhe gcig ste brgyad cu rtsa gsum mo/
[9255] /shin tu spros pa med pa la bzhi bcu rtsa brgyad de brgya sum cu so gcig
[9256] spros pa med pa la de'i spros bcas la bcu drug
[9257] spros med la bcu gnyis te nyer brgyad/
[9258] shin tu spros med la brgyad de sum cu rtsa drug
[9259] /de'i rab tu spros med la brgyad de bzhi bcu rtsa bzhi ste/
[9260] brgya bdun cu rtsa bzhi/
[9261] spros bcas la brgya dang bco lnga ste nyis brgya bzhi bcu rtsa dgu'o/
[9262] /de yang sku gsung thugs dbyer med pa dang bzhi la/
[9263] 'das pa dang*/
[9264] ma 'ongs pa dang*/
[9265] da ltar byung ba dang*/
[9266] ma nges pa'i dus bzhir byas te/
[9267] dbang nyis brgya brgyad cu rtsa dgu po de bzhir 'brel bas phye*/
[9268] khri chig stong tshig brgya dang sum cu rtsa drug tu 'gyur ro/
[9269] /de ltar dag byed de tsam gyis/
[9270] dag bya 'gro ba'i lus mi 'dra ba bcu gnyis las byed pa'i 'gyur gyis rnam par phye na/
[9271] khri phrag gcig dang*/
[9272] stong phrag gsum dang*/
[9273] drug brgya sum cu rtsa gnyis/
[9274] nyon mongs pa yang de'i 'gyur brtsis pas khri phrag gcig dang phyed dang bdun brgya ste/
[9275] de las stong phrag gnyis dang dgu brgya bdun cu rtsa gnyis lhag pa ni/
[9276] las kyi mtha' nye bar sdud pa la dgongs pa ste/
[9277] gong gi lus dang nyon mongs pa'i dbye ba rnams dag par byed pa'o/
[9278] /zhar la dag bya nang gi rlung gi dbye bas dbang nges pa'i rnam grangs bstan pa ni/
[9279] 'byung ba bzhi'i rlung gi rim pas te/
[9280] de'i dag byed dbang bzhi la rang ngo'i dbye ba bcu drug las/
[9281] re re la phyi nang gsang ba yongs rdzogs bzhi bzhir phye bas/
[9282] spros bcas la bcu drug
[9283] spros med la bcu drug ste so gnyis/
[9284] shin tu spros med la bcu drug ste zhe brgyad/
[9285] rab tu spros med la bcu drug ste drug cu rtsa bzhis ni/
[9286] rlung las rlung*/
[9287] chu rlung*/
[9288] me rlung*/
[9289] rlung gi rlung bzhi la/
[9290] byer ba/
[9291] zug pa*/
[9292] snyoms pa/
[9293] 'khrug pa bzhi bzhir phye bas bcu drug
[9294] de re re la pho mo gnyis gnyis su phye bas sum cu rtsa drug gi phyed pa'i las dag par byed pa'o/
[9295] /spyi don gsum pa dbang bskur ba mthar phyin pa'i 'bras bu gnyis te/
[9296] gnas skabs dang mthar thug gi 'bras bu'o/
[9297] /dang po la lam gyi yon tan spyir bstan pa dang*/
[9298] rigs 'dzin bzhi'i thob tshul bye brag tu bstan pa'o/
[9299] /dang po ni spros bcas kyis tshogs lam bcu gnyis rdzogs pa'i yon tan 'thob pa'i rten byed/
[9300] spros med kyis sbyor lam nges 'byed cha bzhi rdzogs pa'i rten byed/
[9301] shin tu spros med kyis mthong lam rdzogs pa'i rten byed/
[9302] rab tu spros med kyis sgom lam dgu rdzogs pa'i rten byed pa'o/
[9303] /de bzhin du mos pa'i sa dang 'jug pa'i sa dang bsgyur ba'i sa dang chod pa'i sa bzhi dbang bzhi re re la sbyar bas sa bcu drug gi yon tan rdzogs pas thun mong gi yon tan rdzogs pa'i rang bzhin thob pa'o/
[9304] /de yang spros bcas kyi spros bcas mos pa dang ldan pa'i sa ste gdung ba dang bsod nams kyi khyad par ro/
[9305] /de'i spros med 'jug pa dag pa'i sa ste dad pas nges pa la brten nas rang dbang can du 'jug pa'o/
[9306] /de'i shin tu spros med dngos po dag par bsgyur ba'i sa ste lus ngag gi bcings pa la mi gnas pa'o/
[9307] /de'i rab tu spros med las kyi mtha' chod pa'i sa ste/
[9308] spros pa dang 'khor ba la mi gnas pa'o/
[9309] /de bzhin du dbang lhag ma gsum la'ang sbyor te/
[9310] mos pa la sogs pa'ang bzhi bzhir sbyar na/
[9311] mos pa'i mos pa dad pas nges pa/
[9312] mos pa'i 'jug pa snying rje nges pa/
[9313] mos pa'i bsgyur ba thabs kyis zin pa/
[9314] mos pa'i chod pa shes bar kyis don chod pa'o/
[9315] /'jug pa'i mos pa zhi gnas la mos pa/
[9316] de'i 'jug pa lhag mthong la 'jug pa/
[9317] de'i bsgyur ba mnyam gzhag gi rtog pa tha dad du bsgyur ba/
[9318] de'i chod pa rjes shes kyi 'gyu ba chod pa'o/
[9319] /bsgyur ba'i mos pa gos kyi zhen pa grol ba/
[9320] de'i 'jug pa zas kyi zhen pa grol ba/
[9321] de'i bsgyur ba rmi lam 'od gsal du grol ba/
[9322] de'i chod pa bag chags dang nyon mongs grol ba'o/
[9323] /chod pa'i mos pa spyod pas 'khor ba la mi gnas pa/
[9324] de'i 'jug pas bsgoms pas bsam gtan la gnas pa
[9325] de'i bsgyur ba lta bas 'khrul snang la mi gnas par khams gsum sku gsum du bsgyur ba/
[9326] de'i chod pa 'bras bu 'khor 'das gnyis dus gcig la chod pa'o/
[9327] /de ltar bcu drug dang dbang gi nga ro bcu drug po de bsdoms pas sum cu rtsa gnyis la/
[9328] sa bcu drug la ye shes gnas pa/
[9329] skye ba/
[9330] thob pa/
[9331] 'char ba bzhi bzhir dbye bas drug cu  rtsa bzhi ni rdo rje 'chang gis mchog rdzogs par byed pa'o/
[9332] /dbang gi nga ro bcu drug la sbyar bas mtshan sum cu rtsa gnyis 'grub pa'i rgyu byed pa'o/
[9333] /gnyis pa rig 'dzin gyi sa bzhi'i thob tshul ni/
[9334] dbang bzhi'i 'jug pa rjes su dran pa las rigs 'dzin gyi sa bzhi ste/
[9335] rnal 'byor gyi sa dang*/
[9336] rnal 'byor chen po'i sa dang*/
[9337] 'byed pa'i rnal 'byor gyi sa dang*/
[9338] rtogs pa'i rnal 'byor gyi sa dang bzhi las/
[9339] dbang du bsgyur ba dang ma bsgyur ba gnyis gnyis te brgyad du nges so/
[9340] /de la yang cha shas kyis bzhi bzhir phye na/
[9341] rnal 'byor gyi sa la'ang*/
[9342] rnal 'byor dang bya ba'i rnal 'byor dang*/
[9343] spyod pa'i rnal 'byor dang*/
[9344] bsgyur ba'i rnal 'byor dang bzhi'o/
[9345] /rnal 'byor chen po la shin tu rnal 'byor gyi sa dang*/
[9346] rang sa nges pa'i rnal 'byor gyi sa dang*/
[9347] spros pa'i rnal 'byor gyi sa dang*/
[9348] bya bral rdzogs pa'i rnal 'byor gyi sa ste bzhi'o/
[9349] /'byed pa'i rnal 'byor gyi sa la/
[9350] brda'i sa dang*/
[9351] don gyi sa dang*/
[9352] brda don dbyer med kyi sa dang*/
[9353] ma 'dres pa'i sa ste bzhi'o/
[9354] /rtogs pa'i rnal 'byor gyi sa la/
[9355] rdzu 'phrul 'phrul pa'i sa dang*/
[9356] khyad par rtogs pa'i sa dang*/
[9357] mngon par 'byung ba'i sa dang*/
[9358] dpa' bo rigs 'byed kyi sa dang bzhi ste bsdoms pas sa bcu drug go
[9359] /de ltar sa bcu drug las/
[9360] sa dang po la shes byed kyi rdzu 'phrul bdun ni/
[9361] rang gi lus brgya stong du sprul pa dang*/
[9362] de dag yan lag brgya stong du sprul pa dang*/
[9363] lus gcig la mgo brgya stong du sprul pa dang*/
[9364] lus brgya stong la mgo gcig par sprul pa dang*/
[9365] mgo gcig la lus mi 'dra ba brgya stong sprul nas de las sprul pa 'gyed pa ste lnga dang*/
[9366] lus la mgo dang yan lag mi 'dra ba dpag tu med par sprul pa dang drug
[9367] skye ba sna tshogs par sprul pa dang bdun ni dbang du gyur pa'i sa rtogs pa las byung ba'o/
[9368] /sa gnyis pa la rang gi khog pa kha phye nas glo snying rnam gzhan la ston par nus pa dang*/
[9369] lus kyi stod nas me 'bar ba la smad nas chu 'brum par nus pa dang*/
[9370] yan lag bcad nas phyogs bzhir 'thor bar nus pa dang*/
[9371] mig la sogs pa'i dbang po lnga thang la lhung bar nus pa dang*/
[9372] lus kyi stobs kyis ri bo 'phen par nus pa dang*/
[9373] phyi'i rgya mtsho chen po nam mkha' la spar ba nus pa dang*/
[9374] gza' skar rnams thang la lhung pa dang bdun ni dbang gi dus su yan lag bdun sngon du song ba las byung ba'o/
[9375] /sa gsum pa la rlung zhags pa 'ching bar nus pa dang*/
[9376] 'gro ba'i bsam pa gzhan du bsgyur ba dang*/
[9377] 'jig rten skyong ba'i lha'i rgyal po rnams sgrol bar nus pa dang*/
[9378] mkha' 'gro ma'i yid phrog par nus pa dang*/
[9379] 'gro ba brgya sgrol zhing bsgral ba las gso bar nus pa dang*/
[9380] lha dang klu dang gnod sbyin gyi bu mo la rol par nus pa dang*/
[9381] dbang phyug chen po la sogs pa'i 'jig rten gyi lha chen po rnams kyi stobs nyams par nus pa dang bdun ni dbang bskur ba'i dus su sems bskyed pa las byung ba'o/
[9382] /sa bzhi pa la nam mkha' rdo rjer bsgyur bar nus pa dang*/
[9383] me chur bsgyur/
[9384] chu mer bsgyur/
[9385] sa mer bsgyur/
[9386] sa chur bsgyur/
[9387] rlung mer bsgyur/
[9388] me rlung du bsgyur bar nus pa dang bdun ni yi ge spro bsdu bsgoms pa las byung ba'o/
[9389] /sa lnga pa ni nam mkha' bdun pa la dbang bsgyur bar nus te stong nyid bsgoms pa las byung ba'o/
[9390] /sa drug pas me bdun la dbang bsgyur ba ni/
[9391] sngon du dbang gi shes byed las byung ba'o/
[9392] /sa bdun pas sa gcig nas gnyis su byas pa'i bdun la dbang ba ni 'byung ba rim brtsegs bsgoms pa las byung ba'o/
[9393] /yang chu bdun la dbang ba ni sngon 'gro song ba las byung ba'o/
[9394] /sa brgyad pas rlung bdun la dbang ba ni 'khor lo bzhi'i rlung sbyangs pa las byung ba'o/
[9395] /sa dgus pas byang chub kyi yan lag bdun gyis bskyod nus pa ni sbyor ba sngon du song ba las byung ba'o/
[9396] /sa bcu pas chos su bya ba bdun la dbang ba ni lha bsgoms pa las byung ba'o/
[9397] /sa bcu gcig pas rta sprin gyi shugs can bdun sprul nus pa ni brtson 'grus brtsams pa las byung ba'o/
[9398] /bcu gnyis pas dge slong bsil byed can bdun sprul nus pa dam tshig dang sdom pas gnas pa las byung ba'o/
[9399] /bcu gsum pas lha'i gzhal med khang bdun sprul nus pa ni gzhal yas khang bsgoms pa las byung ba'o/
[9400] /bcu bzhi pas 'jig rten gyi khams bdun sprul nus pa ni bla ma mnyes par byas pa las byung ba'o/
[9401] /bco lnga pas yi dam gyi lha bdun sprul nus pa ni yi dam bsgoms pa las byung ba'o/
[9402] /bcu drug pas lha mo bdun sprul zhing gzugs sogs yul drug gi dag byed la longs spyod la/
[9403] 'gro drug gi skye gnas ston par nus pa dang bcu dgu ni dbang rnams rdzogs pa las byung ba'o/
[9404] /de ltar sa bcu drug la rdzu 'phrul brgya tham pa 'byung ba ni rigs 'dzin gyi sa zhes bya'o/
[9405] /ming gi rnam grangs gzhan rnam par smin pa dang*/
[9406] tshe la dbang ba dang*/
[9407] phyag rgya chen po dang*/
[9408] lhun gyis grub pa zhes bya ste/
[9409] rnal 'byor dang*/
[9410] rnal 'byor chen po dang*/
[9411] 'byed pa'i rnal 'byor dang*/
[9412] rtogs pa'i rnal 'byor te rim pa bzhin no/
[9413] /de yang rnam par smin pa'i rig 'dzin ni sems lha'i skur smin yang lus la ma smin pas bar dor grol ba'o/
[9414] /tshe dbang ni de nyid la grol ba'o/
[9415] /phyag rgya chen po ni lus sems lhar smin pa'o/
[9416] /lhun grub ni rang gzhan gyi don gnyis grub pa'o/
[9417] /'di dag las bcu drug po de snga ma bzhin sbyar te yon tan shes par bya'o/
[9418] /rnam smin ni bar ma chad na tshe de la tshe dbang thob nas 'bras bu thob pa'o/
[9419] /tshe dbang ni bskal ba chen po gcig na rdzu 'phrul sbyangs nas rdo rje 'chang gi sa 'thob bo/
[9420] /phyag rgya chen po ni lo brgya na rdo rje 'chang gi sa 'thob bo/
[9421] /lhun grub ni lo stong na rdo rje 'chang gi sa 'thob ste 'phrin las bzhis don gnyis mdzad pa'i phyir ro/
[9422] /'phrin las bzhi ni/
[9423] zhi ba/
[9424] rgyas pa/
[9425] dbang*/
[9426] drag po'o/
[9427] /de la spros bcas kyis zhi ba'i las byed de dngos po lus sems kyi bar chad mngon gyur dang*/
[9428] dngos med dri ma phra rags gnyis zhi bar byed pa'o/
[9429] /dbye na zhi ba'i zhi ba shes pa dang rlung*/
[9430] zhi ba'i rgyas pa tshe dang bsod nams/
[9431] zhi ba'i dbang lus ngag gi nus pa/
[9432] zhi ba'i drag po gnyis zhi nas gcig tu gnas pa'o/
[9433] /spros med kyis rgyas pa'i las 'grub bo/
[9434] /dbye na rgyas pa'i zhi ba rnam rtog ngan pa zad pa/
[9435] rgyas pa'i rgyas pa tshe dang bsod nams 'khor dang longs spyod nyams dang byin brlabs so/
[9436] /rgyas pa'i dbang ji ltar 'dod pa'i bsgrub bya rgyas pa/