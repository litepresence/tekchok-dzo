[658] /de ltar rten 'byung ba'i rang bzhin gtan la phab nas/
[659] da ni brten pa dbyings dang ye shes kyi gnas rnam par dag pa la bzhi ste/
[660] rten sku/
[661] gdangs 'od/
[662] brten pa ye shes/
[663] mdzad pa 'phrin las kyi rab tu dbye ba'o/
[664] /dang po rten sku'i rab tu dbye ba la gnyis te/
[665] sku gsum gyi dbyings spyir bstan pa dang*/
[666] sku lnga'i rnam grangs bye brag tu bshad pa'o/
[667] /dang po la sku'i nges brjod mdor bstan pa dang*/
[668] gnas rgyas par bshad pa la gnyis las/
[669] dang po ni/
[670] ngo bo gcig la ldog pa tha dad kyi tshul du sku gsum dbyings la bzhugs te/
[671] rang shar las/
[672] sku gsum ye shes snang ba ni/
[673] gang la thogs pa med pa dang*/
[674] dmigs pa'i yul ni gcig pa yi/
[675] /ngo bo so sor snang ba'o/
[676] /zhes so/
[677] /de'ang rig pa gcig gi snang tshul te/
[678] de nyid las/
[679] rig pa rtog med chos sku'i ngo bo yin/
[680] /rig pa ma 'gags gsal ba longs sku yin/
[681] /rig pa cir yang snang ba sprul sku yin/
[682] /ces so/
[683] /'di la rdzogs pa/
[684] sangs pa/
[685] rgyas pa gsum las/
[686] rdzogs pa ni/
[687] rang shar las/
[688] sku gsum dag pa'i snang ba la/
[689] /gcig rdzogs gnyis rdzogs thams cad rdzogs/
[690] /ye shes snang ba ma 'gags gsal/
[691] /rnam dag ye shes 'od zer 'phro/
[692] /rtog med dag pa'i rig pa la/
[693] /'od zer rnam lnga ma 'gags gsal/
[694] /'dzin med rang grol chen po la/
[695] /phyi nang gsang ba'i chos rnams gsal/
[696] /bya ba btang ba'i rig pa la/
[697] /bya byed chos rnams dus gcig rdzogs/
[698] /sems dang bral ba'i rig pa la/
[699] /sna tshogs snang ba dus gcig rdzogs/
[700] /rang snang gsal dag chen po la/
[701] /'khrul pa'i snang ba dus gcig rdzogs/
[702] /rang grol rang snang chen po la/
[703] /gzhan byung chos rnams dus gcig rdzogs/
[704] /sku gsum rdzogs lugs de bzhin no/
[705] /zhes so/
[706] /sangs pa ni gnyis 'dzin 'khrul pa'i cha med pa ste/
[707] de nyid las/
[708] bya ba med pas 'khrul pa sangs/
[709] /rtog pa med pas nyon mongs sangs/
[710] /'dzin pa med pas rang byung sangs/
[711] /zhen pa med pas rnam rtog sangs/
[712] /chags pa med pas ma rig sangs/
[713] /sku gsum sangs lugs de bzhin no/
[714] /zhes so/
[715] /rgyas pas ni/
[716] yon tan ye nas lhun grub tu rgyas pa ste/
[717] rang shar las/
[718] rtog pa med pa'i rig pa la/
[719] /'od lnga gsal bas ye shes rgyas/
[720] /rig pa bya byed bral ba la/
[721] /dmigs pa'i yul med sku gsum rgyas/
[722] /rig pa yul med snang ba la/
[723] /'dzin pa'i sems med 'od lnga rgyas/
[724] /rig pa ye shes chen po la/
[725] /don ldan rang snang 'bras bu rgyas/
[726] /sku gsum rgyas lugs de bzhin no/
[727] /zhes so/
[728] /gnyis pa gnas rgyas par bshad pa la/
[729] chos sku/
[730] longs sku/
[731] sprul sku'i gnas rgyas par bshad pa gsum las/
[732] dang po la'ang*/
[733] ngo bo/
[734] nges tshig
[735] rang lus/
[736] mtshon dpe/
[737] rtags/
[738] snang ba/
[739] gnas/
[740] mtshan nyid/
[741] yul/
[742] dgongs pa dang bcu las/
[743] ngo bo ni/
[744] stong gsal 'gag med rang dngas te/
[745] de nyid las/
[746] 'gyur med 'gag med khyab pa gsum/
[747] chos kyi sku yi ngo bo'o/
[748] /zhes so/
[749] nges tshig ni/
[750] dbyings ye dag lhun gyis grub pa'i chos nyid 'od gsal ba'i sku yin pas ngo bo ka dag mi 'gyur ba 'khrul med kyi chos dang*/
[751] rang bzhin lhun grub 'od gsal gyi sku rang gnas chen po ste/
[752] de nyid las/
[753] mi 'jigs stong dang gsal ba dang*/
[754] /bya ba thams cad rdzogs pa ni/
[755] /chos kyi sku yi nges tshig go
[756] /zhes so/
[757] /rang lus ni/
[758] spros pa'i mtha' thams cad dang bral bas gang du'ang grub pa med pa ste/
[759] rang shar las/
[760] phyi med nang med dbyings su med/
[761] /chos kyi sku yi rang lus yin/
[762] /ces so/
[763] /mtshon dpe ni/
[764] rig pa 'od gsal bas nyi ma dang*/
[765] zab pas rgya mtsho dang*/
[766] skyon gyis gos pa med pas pad+ma dang*/
[767] mi 'gyur bas ri bo dang*/
[768] yangs la mtha' dbus med pas nam mkha' dang*/
[769] thams cad zil gnon gyi gdeng dang ye nas ldan pas seng ge lta bu ste/
[770] de nyid las/
[771] nyi ma rgya mtsho pad+ma dang*/
[772] ri bo nam mkha' seng ge gsum/
[773] /chos kyi sku yi mtshon dpe yin/
[774] /ces so/
[775] /'gro 'ong las 'das pa ni rtags te/
[776] rang shar las/
[777] 'gro med 'ong med gnas pa med/
[778] /chos kyi sku yi rang rtags yin/
[779] /ces so/
[780] /snang ba ni stong gsal nam mkha'i dbyings lta bu ste/
[781] de nyid las/
[782] 'gag med gsal gdangs ngo bos stong*/
[783] /chos kyi sku yi snang ba yin/
[784] /ces so/
[785] /gnas ni dran bsam rnam dag chen po ste/
[786] de las/
[787] dpag med dmigs med 'dzin pa med/
[788] /chos kyi sku yi gnas yin no/
[789] /zhes so/
[790] /mtshan nyid ni/
[791] ngo bo rang bzhin thugs rje gsum dbyer med pa ste/
[792] de nyid las/
[793] ngo bo rang bzhin thugs rje gsum/
[794] /chos kyi sku yi mtshan nyid yin/
[795] /ces so/
[796] /yul ni stong pa phyang ma chad pas rig pa rang gsal/
[797] phra ba'i nang 'od lngas brgyan pas lhun grub rang gdangs/
[798] dbyings rig dbyer med chen po la rnam pa so sor ma 'dres pa ste/
[799] rang shar las/
[800] gsal dang gdangs dang ma 'dres gsum/
[801] /chos kyi sku yi yul yin no/
[802] /zhes so/
[803] /dgongs pa ni/
[804] phyogs dang ris su ma chad pa'i lta ba/
[805] dngos po dang mtshan mar ma grub pa'i sgom pa/
[806] gzung 'dzin gnyis bcas las 'das pa'i spyod pa/
[807] lhun grub ye grol chen po'i 'bras bu/
[808] ye grub don kun rdzogs pa'i 'phrin las/
[809] ma btsal rang la gnas pa'i yon tan rnams te/
[810] yang de nyid las/
[811] 'gag med zhen med chags pa med/
[812] /chos kyi sku yi spyod pa'o/
[813] /lhang nge lhan ne yengs ba med/
[814] /chos kyi sku yi sgom pa yin/
[815] /bltar med bltas zin lta ba rdzogs/
[816] /chos kyi sku yi lta ba yin/
[817] /byas med byung med 'byung ba med/
[818] /chos kyi sku yi 'bras bu yi/
[819] /bsgrub med bsgrubs zin sgrub pa rdzogs/
[820] /chos kyi sku yi 'phrin las yin/
[821] /gcig byung gnyis byung thams cad 'byung*/
[822] /chos kyi sku yi yon tan yin/
[823] /ces so/
[824] /gnyis pa longs sku'i gnas rgyas par bshad pa la lnga ste/
[825] ngo bo/
[826] nges tshig
[827] mtshan nyid/
[828] snang lugs/
[829] gnas lugs so/
[830] /dang po ni/
[831] rang shar las/
[832] skye ba yod de 'chi med rdo rjer ldan/
[833] 'od lnga sku snga ma 'dres so sor gsal/
[834] /yab lnga yul lnga tshom bu lnga dang ldan/
[835] /ye lnga shes lnga rtogs pa lnga dang ldan/
[836] /gzhi lnga lam lnga 'bras bu lnga dang ldan/
[837] /gnas lnga yul lnga ngo bo lnga dang ldan/
[838] /longs spyod rdzogs pa sku yi ngo bo'o/
[839] /zhes so/
[840] /de'ang dbyings las rang snang du shar ba'i cha nas skye bar brjod kyang*/
[841] don la skye ba rang mtshan pa med pa'i phyir 'chi ba med de 'chi bdag gi bdud bcom pa'i phyir ro/
[842] /de'ang seng ge rtsal rdzogs la/
[843] nang med nang nas nor bu rin chen mdzod/
[844] /byung ba'i ye shes 'byung ba kun las 'das/
[845] /rtogs pa'i shes rab don la rnam par bsgyur/
[846] /yangs pa'i sku la phyi nang rnam par gsal/
[847] /ces so/
[848] /'od lnga ni mthing ga dang*/
[849] dkar po dang*/
[850] ser po dang*/
[851] dmar po dang*/
[852] ljang gu'o/
[853] /sku lnga ni/
[854] dbyings ngo bo nyid kyi sku/
[855] mi 'gyur ba rdo rje'i sku/
[856] chos sku/
[857] longs sku/
[858] sprul sku lnga'o/
[859] /yab lnga ni/
[860] rnam snang*/
[861] mi bskyod/
[862] rin 'byung*/
[863] don grub lnga'o/
[864] /yum lnga ni/
[865] nam mkha' dbyings phyug ma/
[866] sangs rgyas spyan/
[867] mA ma kI/
[868] gos dkar mo/
[869] dam tshig sgrol ma lnga'o/
[870] /tshom bu lnga ni/
[871] mi bskyod la sogs pa lnga la lnga lngas bskor ba'i mtha' 'od lnga'i mu khyud kyis mdzes pa'o/
[872] /ye lnga ni/
[873] lam lnga ye rdzogs/
[874] sku lnga ye grub/
[875] rig pa ye shar/
[876] 'od lnga ye gdangs/
[877] dri ma yengs so/
[878] /shes lnga ni/
[879] rtogs pa'i tshad las/
[880] sku lngar shes/
[881] ye shes lngar shes/
[882] 'od lngar shes/
[883] rang snang du shes/
[884] gnyis med mtha' grol chen por shes pa'o/
[885] /rtogs pa lnga ni/
[886] yul dbyings su rtogs/
[887] skye 'gro skur rtogs/
[888] snang ba 'od du rtogs/
[889] shar grol ris med du rtogs/
[890] shes rab rig par rtogs pa'o/
[891] /gzhi lnga ni/
[892] 'od gsal gyi gzhi rig pa/
[893] dngos po'i gzhi kun gzhi/
[894] 'khrul pa'i gzhi sems/
[895] lam gyi gzhi sgron ma/
[896] rtog pa'i gzhi shes rab bo/
[897] /lam lnga ni/
[898] thun mong ba tshogs lam/
[899] sbyor lam/
[900] mthong lam/
[901] sgom lam/
[902] mi slob pa'i lam dang lnga'o/
[903] /thun mong ma yin pa'i lam lnga ni/
[904] chos nyid kyi lam dbyings/
[905] rig pa'i lam shes/
[906] 'od gsal gyi lam sgron ma gnyis/
[907] khregs chod kyi lam shar grol/
[908] thod rgal gyi lam dbyings rig go
[909] /'bras bu lnga ni/
[910] ye shes kyi 'bras bu rigs su grol ba/
[911] 'od kyi 'bras bu 'khrul snang nub pa/
[912] rtogs pa'i 'bras bu 'khrul rtog sangs pa/
[913] rang snang gi 'bras bu zad sar skyol ba/
[914] mthar thug gi 'bras bu dbyings la thim pa'o/
[915] /gnas lnga ni/
[916] thig le'i gnas tsit+ta/
[917] ye shes kyi gnas klad pa/
[918] sgron ma'i gnas mig
[919] dbyings snang gi gnas nam mkha'/
[920] grol sa'i gnas ka dag go
[921] /yul lnga ni/
[922] rig pa'i yul dbyings/
[923] sgron ma'i yul nam mkha'/
[924] ye shes kyi yul bar do/
[925] 'od gyi yul rang snang*/
[926] longs sku'i yul tshom bu'i/
[927] /ngo bo lnga ni/
[928] rig pa'i ngo bo ka dag
[929] ye shes kyi ngo bo lhun grub/
[930] 'od kyi ngo bo rnam lnga/
[931] shes rab kyi ngo bo rtogs pa/
[932] sgron ma'i ngo bo stong gsal lo/
[933] /de ltar lnga tshan du snang ba las la la ni longs sku'i snying po/
[934] la la yul/
[935] la la thabs/
[936] la la snang ba/
[937] la la shes rab yin pas longs sku zhes chun gcig tu bshad pa yin no/
[938] /gnyis pa nges tshig ni/
[939] yon tan du longs pa dang*/
[940] 'od gsal dag pa la spyod pa dang*/
[941] don gnyis lhun gyis rdzogs pa dang*/
[942] ye shes tshad du phyin pa dang*/
[943] mtshan dpe 'od zer snang ba'i sku dang lnga'i sgras longs spyod rdzogs pa'i sku zhes brjod de/
[944] rang shar las/
[945] chos nyid stong pa'i ngang du gnas pas longs/
[946] /gsal la ma 'dres kun la khyab pas longs/
[947] /ye shes lnga la 'du 'bral med par nags pas longs/
[948] /kun dang mi mnyam so so'i mtshan dang ldan pas longs/
[949] /thabs dang shes rab 'du 'bral med par gnas pas longs/
[950] /snang ba lnga nyid mtshan ma med par gnas pas spyod/
[951] /'dzin pa med par rang gsal kun la rol pas spyod/
[952] /sang nge sal le kun la snyoms par gnas pas spyod/
[953] /lhang nge lhan ne yul la gnas shing sprul pa 'gyed pas spyod/
[954] /sku gnyis la dgongs pas mthar phyin rol pas spyod/
[955] /sang nge sal le kun la snyoms par gnas pas spyod/
[956] /lhang nge lhan ne yul la gnas shing sprul pa 'gyed pas spyod/
[957] /sku gnyis don la dgongs pas mthar phyin rol pas spyod/
[958] /'dzin med sa la gnas shing sprul pa phyogs bcur mdzad pas spyod/
[959] /thams cad 'byung zhing bskyed dang spyod pa'i mthar phyin yin pas spyod/
[960] /phyi nang gsang ba'i bya ba kun las 'das pas rdzogs/
[961] /dmigs med don la cig car snang bas rdzogs/
[962] /phyogs su ma lhung 'gro 'ong med pas rdzogs/
[963] /byas pa ma yin ngang las byung bas rdzogs/
[964] /bya ba thams cad kun las 'das pas rdzogs/
[965] /stong pa'i ye shes rang la chas pas pa/
[966] /stong nyid ma 'gags so sor gsal bas pa/
[967] /ye shes ma 'gags thabs la rol pas pa/
[968] /gsal la mi rtog 'dzin pa med pas pa/
[969] /rgyan dang cha lugs mtshan nyid 'dzin pas pa/
[970] /'dzin med rang gsal ngo bor gnas pas sku/
[971] /kha dog so so'i mtshan nyid 'dzin pas sku/
[972] /rdo rje'i don nyid don dang ldan pas sku/
[973] /don rtags rang rang mtshan dang ldan pas sku/
[974] /phyi dang nang med kun tu gsal bas sku/
[975] /ngo bo 'gyur med kha dog gsal bas sku/
[976] /rang bzhin thugs rje phyogs bcur 'char bas sku/
[977] /zhes so/
[978] /gsum pa mtshan nyid ni/
[979] rigs lnga so so'i dkyil 'khor ma 'dres gdangs gsal ba ste/
[980] rang shar las/
[981] kha dog ma 'dres so so 'i mtshan 'dzin pa/
[982] /mtshan dang dpe byad bzang po 'od zer 'bar/
[983] /yab dang yum dang sku yi cha lugs 'dzin/
[984] /longs spyod rdzogs pa sku yi mtshan nyid do/
[985] /zhes so/
[986] /bzhi pa snang lugs ni/
[987] rang bzhin rig pa gcig las/
[988] dbyings kyi sku las zer gyi sku phyogs bcur 'phro bas don byed pa dang*/
[989] rig pa'i sku dbyings las mi g.yo zhing 'pho 'gyur med pa rang snang 'od gsal gyi zhing na rdzogs pa gnyis nang dang phyir snang ba'i tshul te/
[990] de nyid las/
[991] rang bzhin gcig la ngo bo gnyis/
[992] /longs spyod rdzogs pa'i snang ba yin/
[993] /ces so/
[994] /lnga pa gnas lugs ni spang blang med pa'i dbyings/
[995] /gnyis su med pa'i mkha'/
[996] 'od lnga rdzogs pa'i klong*/
[997] sprul pa 'phro ba'i ring bzhin chen por gnas te/
[998] rang shar las/
[999] yang dag skyed dang dmigs pa med/
[1000] /'jug dang grol ba'i sems kyang med/
[1001] /'dzin dang spyod pa gal la yod/
[1002] /chags dang zhen pa'i tshig las 'das/
[1003] /spang bya spong byed gnyis las 'das/
[1004] /yul dang sems dang yid las 'das/
[1005] /yul la dmigs pa med pa la/
[1006] /rang snang tshig chod snang ba'o/
[1007] /'dzin med rang sar grol ba ste/
[1008] /sprul pa phyogs bcur mdzad 'gyur zhing*/
[1009] /dmigs pa dag pa'i yul snang la/
[1010] /ye shes chig chod skye bar 'gyur/
[1011] /dmigs pa med pa'i yul snang la/
[1012] /mtshan ma rang sar grol bar 'gyur/
[1013] /de las sprul pa rgya cher 'byung*/
[1014] /zhes so/
[1015] /gsum pa sprul sku'i gnas rgyas par bshad pa la lnga ste/
[1016] ngo bo/
[1017] nges tshig
[1018] mtshan nyid/
[1019] dbye ba/
[1020] brtag thabs so/
[1021] dang po sprul sku'i ngo bo dbyings dang rig pa'i sku las zer sku la sogs par 'phros nas gzhan don byed pa'o/
[1022] /nges tshig ni/
[1023] rang shar las/
[1024] sprul pa sku'i nges tshig 'di rnams yin par shes par gyis shig
[1025] /'jig rten gyi khams kyi sems can rnams la mthun par snang ba'i phyir na yang sprul pa'i sku'o/
[1026] /sprul pa'i sku'i don byed nus pa'i phyir na yang sprul pa'i sku'o/
[1027] /bya ba thams cad byed pa'i phyir na yang sprul pa'i sku'o/
[1028] /sems can grangs las 'das pa rnams kyi dbyings su sgrol bar nus pa'i phyir na yang sprul pa'i sku'o/
[1029] /zhing khams gcig tu yun thung ba'i phyir na yang sprul pa'i sku'o/
[1030] /thugs rje phyogs med du 'char ba'i phyir na yang sprul pa'i sku'o/
[1031] /khro zhing gtum pa'i phyir na yang sprul pa'i sku'o/
[1032] /zhi zhing nges pa'i phyir na yang sprul pa'i sku'o/
[1033] /'gro ba rnams kyis mdzes par mthong ba'i phyir na yang sprul pa'i sku'o/
[1034] /zhes so/
[1035] /gsum pa mtshan nyid ni/
[1036] gdul bya'i don gnyis rdzogs par byed pa ste/
[1037] de nyid las/
[1038] sprul pa sku yi mtshan nyid ni/
[1039] /bya ba rdzogs par bya ba byed/
[1040] /rnam pa gnyis su 'dod pa'o/
[1041] /zhes so/
[1042] /bzhi pa dbye ba la spyir rang bzhin sprul pa dang 'gro 'dul sprul pa la sogs par bshad kyang*/
[1043] skabs 'dir don gnyis rdzogs par grub pa la ltos nas/
[1044] bya ba rdzogs pa'i sprul sku dang*/
[1045] bya ba byed pa'i sprul sku gnyis su bzhed do/
[1046] /de'ang rang don lhun gyis grub pa bya ba rdzogs pa'i sprul sku ni/
[1047] tshe 'di'am bar dor rang snang lhun grub kyi sgo rdzogs nas/
[1048] ma dag pa'i sgo las 'gro drug rang snang du shar ba rnams sbyor ba gsum gyi sprul pas don byas/
[1049] rang snang tsam du rigs  drug dong sprugs nas dbyings zhi ba'o/
[1050] /rang snang gi 'khor ba stongs dgos te/
[1051] 'khrul snang stong dgos pa'i phyir ro/
[1052] /thun mong du'ang*/
[1053] zad cing stongs par gyur cig 'khor ba ngan song gsum/
[1054] zhes pa dang*/
[1055] sems can thams cad grol bar sems bskyed pa'i phyir ro/
[1056] /khyad par du bar dor sprul pa 'byin nus mi nus dang sprul pa bkye nas sangs rgyas so bya ba kun/
[1057] rang snang lhun grub kyi sgo la mar 'gro drug gi gnas ris snang dus/
[1058] der rang snang gi stong pa rang snang ba de chos gsungs pa la sogs pas don byas/
[1059] rgyu des 'khor bar snang ba de thams cad stongs nas/
[1060] lhun grub kyi sgo dag pa mya ngan las 'das pa dbyings su thim dus/
[1061] sangs rgyas mya ngan las 'das pa zhes bya'o/
[1062] /'di shes rab yod pa kun la gnad gal po che'o/
[1063] /de nas rang don bsgrub pa'i stong par snang ba de ni rang nyid dbyings su grol byed rang las shar ba'i sprul pa yin pas bya ba rdzogs pa'i sprul sku zhes bya ste/
[1064] rang shar las/
[1065] bya ba rdzogs pa'i sprul sku ni/
[1066] /rang gi rgyud 'grol mngon sangs rgyas/
[1067] /de nas sprul pa 'gyed pa'o/
[1068] /phyi nang bya ba rdzogs pa ste/
[1069] /bya ba rdzogs pa'i sprul skur 'dod/
[1070] /ces so/
[1071] /sprul pa 'gyed lugs ni/
[1072] bar do lhun grub kyi sgo brgyad rdzogs par mthong dus/
[1073] rang ngo shes pas grol nas/
[1074] ma dag pa 'khor ba'i sgo der/
[1075] rang nyid longs sku yab yum gyi sbyor ba'i mkha' gsang las 'od zer 'phros pa gnas ris so sor pha ma las dag pa'i mngal du zhugs nas btsa' bar snang ba des chos bstan nas grol bar ston pa'o/
[1076] /'di ni dpe rmi lam du sprul pa bkye ba ltar/
[1077] rang snang 'ba' zhig gis bsdus pa yin no/
[1078] /rtsa khams dag tu nye ba na tshe 'dir yang thig le'i nang du 'gro drug snang ba yod la/
[1079] 'di dag nang gi gnad gsum chings su bcings pas zad sa la thug nas sprul pa 'gyed pa la mi ltos pa yin no/
[1080] /dka' ba'i gnas 'di ni drang por brjod shes pa phyin chad byung na kho bo'i nus pa yin no/
[1081] /gnyis pa bya ba byed pa'i sprul sku ni/
[1082] sar gnas rnams la longs sku dang*/
[1083] ma dag pa rnams la mchog gi sprul sku dang*/
[1084] shin tu ma dag pa rnams la gnas ris so so dang mthun pa'i 'gro bar sprul nas sems can so so'i don byed pa ste/
[1085] de nyid las/
[1086] bya ba byed pa'i sprul sku ni/
[1087] gang 'dul de la der ston zhing*/
[1088] /gzhan dang mthun par snang ba la/
[1089] /de ni gong ma lta bu'o/
[1090] /gzhan gyi don la ma rmongs shing*/
[1091] /cir yang bsgyur du btub pa'o/
[1092] /gzhan dang mthun par snang ba la/
[1093] /'gro ba zil gyis gnon pa'o/
[1094] /nyon mongs ngang gis med pa dang*/
[1095] /bag chags lus ltar snang ba'o/
[1096] /dus la bab pa'i sems can la/
[1097] /yang dag don chen ston par byed/
[1098] /'gro ba gang dag 'dul ba la/
[1099] /de dang mthun par snang ba'o/
[1100] /zhes so/
[1101] /sprul pa'i sku de yang so so yang dag pa rig pa bzhis don mdzad pa las/
[1102] thams cad kyi skad so so yang dag rig gis rang rang gi skad du chos ston la/
[1103] de yang dbang po dang bag la nyal mkhyen pas de'i bsam pa dang mthun par ston la/
[1104] de yang theg pa che ba dang*/
[1105] chung ba dang*/
[1106] sna tshogs dang*/
[1107] gsang sngags la'ang bskyed rdzogs dang*/
[1108] re re ba dang*/
[1109] sems dang*/
[1110] ye shes dang*/
[1111] kun gzhi dang*/
[1112] kun gzhi chos skur ston pa la sogs pa du mar ston yang*/
[1113] rang bzhin rdzogs pa chen po ni skal ba can 'ga' la dus rgya lam na snang ba las thams cad du ma yin te/
[1114] rang shar las/
[1115] thams cad skad ni shes pa ste/
[1116] /gang gi skad la de ston pa'o/
[1117] /mthun pas mthun par 'dus ba la/
[1118] /la lar tshig gi sgo nas ston/
[1119] /la lar rten 'brel sgo nas ston/
[1120] /la lar smon 'jug sgo nas ston/
[1121] /la lar bskyed pa'i sgo nas ston/
[1122] /la lar gnyis ka'i sgo nas ston/
[1123] /la lar byang chub lnga yis ston/
[1124] /la lar ting 'dzin gsum gyis ston/
[1125] /la lar dbyings dang ye shes ston/
[1126] /rdzogs chen don ni 'gal sa min/
[1127] /gang zag las can 'ga' la snang*/
[1128] /de yang ston lugs 'di lta ste/
[1129] /la lar rig pa stong par ston/
[1130] /la lar rig med stong par ston/
[1131] /la lar rig pa med bems por ston/
[1132] /la lar rig pa rkyang par ston/
[1133] /la lar kun gzhi chos skur ston/
[1134] /la la dge med sdig med ston/
[1135] /la lar bsgom pa can du ston/
[1136] /la lar bsgom pa med par ston/
[1137] /de ltar ston byed sprul pa'i skus/
[1138] /gsang sngags bla na med pa yi/
[1139] /don ni 'ga' las ma gsungs so/
[1140] /ma gsungs gsung bar mi 'gyur ro/
[1141] /skabs su gsung bar gyur na yang*/
[1142] /dgra bcom rang rgyal mdo sde dang*/
[1143] /theg dman ming yang med nang du/
[1144] /bla med theg pa sgrogs par 'gyur/
[1145] /des na blo dman gzhan la gsang*/
[1146] /de rnams ldan pa'i skyes bu de/
[1147] /bya ba byed pa'i sprul skur 'dod/
[1148] /ces so/
[1149] /de'ang rdzogs pa chen po byung srid na'ang*/
[1150] sems klong dang man ngag da'i yang gsang skor man chad las/
[1151] snying tig bla med 'di rgya lam srid pa las ma 'byung bas rab tu dkon pa'i chos kyi rnam grangs yin par rig par bya'o/
[1152] /des na nor bu dang 'dra bas gces spras su 'dzin par bya ste/
[1153] rgyud bla mar/
[1154] 'byung ba dkon phyir dri med phyir/
[1155] /mthu ldan phyir dang 'jig rten gyi/
[1156] /rgyan gyur phyir na rin chen nyid/
[1157] /ces gsungs pa bzhin no/
[1158] /lnga pa sprul pa sku'i brtag thabs ni/
[1159] /'gro ba phal pa sems can la phan bdes chos ston pa dang*/
[1160] sangs rgyas kyi sprul pas don mdzad pa gnyis 'dra 'dra zhig tu snang bas/
[1161] de'i brtag pa nges pa ni/
[1162] rang shar las/
[1163] sprul pa'i brtag thabs ni 'di ltar shes par bya ste/
[1164] bzhud pa'i dus na yang spyan gzhan du ma yengs pa dang*/
[1165] ltag pa'i bdud khung na skra g.yas su 'khyil ba tshom gcig yod pa dang*/
[1166] thugs ka na rdo rje'i gzugs yod pa dang*/
[1167] skye gnas ni rgyal rigs sam rigs mtho ba dag tu skye'o/
[1168] /spyod pa gang ltar yang mthun pa ltar du spyod pa'o/
[1169] /ji skad smras kyang de la rjes su 'dzin pa'o/
[1170] /rang gi zhe la 'dod pa mi bsgrub pa'o/
[1171] /bya rtsol dang 'dzin pa ngang gis med pa'o/
[1172] /sems can gang gi 'dod pa'i go sel ba'o/
[1173] /de rnams dang ldan pa ni sprul pa'i sku yin par shes par bya'o zhes so/
[1174] /de'ang rtags 'di rnams yod pa de sprul par bstan gyi/
[1175] gzhan dag ci rigs su sprul pa yin pa dang ma yin pa ma nges pas/
[1176] dag pa'i sems bskyed la rang gi rgyud gdul ba la 'bad par bya'o/
[1177] /gnyis pa sku lnga'i rnam grangs bye brag tu bshad pa la ngo bo/
[1178] nges tshig
[1179] snang ba/
[1180] dbye ba/
[1181] don sbyar dang lnga las/
[1182] dang po ngo bo ni/
[1183] mtshan rdzogs dpe byad kyi dpal 'du 'bar ba ste/
[1184] rang shar las/
[1185] ngo bo mtshan dang dpe byad ldan
[1186] /rang bzhin so so'i mtshan 'dzin pa'o/
[1187] /zhes so/
[1188] /gnyis pa nges tshig ni/
[1189] rigs mi 'dra ba lnga'i skur snang bas rigs lnga'i sku zhes bya ste/
[1190] de nyid las/
[1191] snang ba ye shes chen po la/
[1192] rigs kyi nges tshig de bzhin no/
[1193] /zhes so/
[1194] /gsum pa snang ba ni/
[1195] yab yum sku dang ye shes su snang ba ste/
[1196] rang shar las/
[1197] sku lnga ye shes snang ba ni/
[1198] yab yum gnyis kyi tshul du snang*/
[1199] /yab kyi cha 'dzin thabs kyi sku/
[1200] /yum gyi cha 'dzin shes rab sku/
[1201] /thabs dang shes rab gnyis ltar snang*/
[1202] /de yang thabs ni 'gag pa med/
[1203] /shes rab 'gyur ba med pa'o/
[1204] /zhes so/
[1205] /bzhi pa dbye ba la gnyis las/
[1206] rigs lngar dbye ba ni/
[1207] de nyid las/
[1208] de yang rigs ni lngar snang zhing*/
[1209] /de bzhin gshegs pa'i rigs dang ni/
[1210] /rdo rje'i rigs dang rin chen rigs/
[1211] /pad+ma'i rigs dang las kyi rigs/
[1212] /de bzhin rigs lngar 'dod pa'o/
[1213] /zhes so/
[1214] /sku lngar dbye ba ni/
[1215] yang de las/
[1216] sku yi tshig don rnam pa lnga/
[1217] /de yang bshad lugs 'di lta ste/
[1218] /rnam par snang dang ni rdo rje sems/
[1219] /de bzhin rin chen 'byung ldan dang*/
[1220] /snang mtha' don yod grub pa'o/
[1221] /zhes so/
[1222] /lnga pa don sbyar la'ang gnyis las/
[1223] /dang po rig lnga'i don sbyar ni/
[1224] rang shar las/
[1225] rig pa'i don la de bzhin gshegs pas de bzhin rigs su bshad/
[1226] rigs pa'i don la skye dang 'chi ba med pas rdo rje'i rigs su bshad/
[1227] /rig pa'i don la sna tshogs 'byung bas rin chen rigs su bshad/
[1228] /rig pa'i don la skyon med dag pas pad+ma'i rigs su bshad/
[1229] /rig pa'i ngang la bya ba rdzogs pas las kyi rigs su bshad/
[1230] /ces so/
[1231] /gnyis ba sku'i don sbyar ni/
[1232] yang de las rig pa'i snang ba 'gag pa med pas rnam par snang mdzad yin/
[1233] /rig pa bdag gzhan don gnyis rtogs pas rdo rdze sems dpa' yin/
[1234] cig car rig pas shes pas rin chen 'byung ldan yin/
[1235] /rang gi snang ba mthong bas snang ba mtha' yas yin/
[1236] /rig pa skye med rtogs pas don yod grub pa yin/
[1237] /ces so/
[1238] /don gnyis pa gdangs 'od kyi rab tu dbye ba gnyis te/
[1239] gnas lugs spyir bstan pa dang*/
[1240] snang lugs bye brag tu bshad pa'o/
[1241] /dang po ni/
[1242] gtso chen gyi 'od lnga ye nas lhun grub chen por gnas de/
[1243] da lta sems can la yod tshul ni/
[1244] snying rin po che ze'u btsugs pa 'dra ba'i nang 'od rtsa dngas pa'i dbus na/
[1245] 'od lnga'i gdangs la rig pa'i ye shes bzhugs so/
[1246] /de'ang rang shar las/
[1247] ye shes chen po'i snang ba de/
[1248] /gnas ni tsit+ta'i dkyil na gnas/
[1249] /zhes so/
[1250] /gnyis pa snang lugs bye brag tu bshad pa la gsum ste/
[1251] lam ma sbyangs pa la snang ba'i tshul/
[1252] sbyangs pa la snang ba'i tshul/
[1253] bar do la snang ba'i tshul lo/
[1254] /dang po ni/
[1255] rang la 'od gal gnas kyang ngo ma shes pa'i 'gro drug ngo ma shes pa'i 'gro drug la da lta sgron ma'i rang 'od cha phra bar yod de/
[1256] de nyid las/
[1257] ma rtogs sems can thams cad la/
[1258] /mi la  mtshon du yod pa'o/
[1259] /lha rnams la ni blta yod pa'o/
[1260] /lha ma yin la phra bar yo/
[1261] /byol song rang gnas tsam du yod/
[1262] /yi dwags rnams la 'phrig par yod/
[1263] /dmyal ba'i yul la til 'bru tsam/
[1264] /de bzhin 'od drug gnas pa'o/
[1265] /zhes so/
[1266] /'od de yang snying nang na yod pa'i gdangs tsam mo/
[1267] /rang bzhin du rnam smin bag chags kyi 'od ni rgyang grags la sogs pa lha rnams la yod kyang*/
[1268] dge ba zag bcas rnam smin kyi 'od yin gyi/
[1269] snying po'i rang 'od ma yin no/
[1270] /gnyis pa lam sbyang ba la snang tshul la 'od kyi gnas/
[1271] lam/
[1272] yul/
[1273] lus/
[1274] spyan/
[1275] snying po/
[1276] mtshon dpe/
[1277] dus/
[1278] grol sa dang dgu las/
[1279] gnas snying na lhun grub 'od lnga'i thig le kha dog lnga'i dbus na sku lnga yab yum tshom bu'i dkyil 'khor du gnas pa/
[1280] 'byung ba lnga dang*/
[1281] phung po lnga dang*/
[1282] sku lnga dang*/
[1283] rigs lnga dang*/
[1284] ye shes lnga dang*/
[1285] sa lnga'i dag par bzhugs la/
[1286] snang ba bzhi las/
[1287] tshad phebs kyi tshe mthong ba'o/
[1288] /lam ni rgyang zhags nas 'byung ba'o/
[1289] /yul ni nam mkha' stong pa'o/
[1290] /'od kyi lus ni/
[1291] sku lnga dang ye shes bzhi yar gyi snang ba'o/
[1292] /spyan ni/
[1293] shes rab rang byung gi sgron mas rang ngo shes nas dbyings la bskyod pa'o/
[1294] /snying po ni/
[1295] kun gsal 'gag med ye shes so/
[1296] /mtshon dpe ni shel dang 'dra ste/
[1297] gzhi gnas rang la 'od lnga mi gsal yang 'char gzhir yod/
[1298] la/
[1299] rkyen nyams su blangs pa dang bar do dus kyi sgron ma la gzhi snang 'od lngas nam mkha' gang bar snang ba'o/
[1300] /dus ni nyams su blangs na tshe 'dir yang snang du rung la/
[1301] bar do rang bzhin gyis 'char ba'i dus so/
[1302] /grol sa ni thog ma'i ka dag rin po che gsang ba'i sbubs la/
[1303] phyi 'od nang du btsan sa bzung nas shel 'od nang du bsdus pa ltar gsal char med la 'char gzhir gnas pa'o/
[1304] /de skad du'ang rang shar las/
[1305] /de skad du'ang rang shar las/
[1306] 'od dang sku dang ye shes dang*/
[1307] /yum dang 'byung ba phung po dang*/
[1308] /sa dang rigs su bshad pa'o/
[1309] /zhes pa dang*/
[1310] sems can kun la de bzhin no/
[1311] /rang rang lus la gnas pa'o/
[1312] /zhes pa dang*/
[1313] snang ba 'di la snang lugs ni/
[1314] /ye shes chen po'i snang ba de/
[1315] /gnas ni tsit+ta'i dkyil na gnas/
[1316] /lam ni rgya mtsho'i nang nas byung*/
[1317] /yul ni nam mkha' stong pa'o/
[1318] /lus ni sku dang ye shes so/
[1319] /spyan ni shes rab sgron ma'o/
[1320] /snying po kun gsal me long ngo*/
[1321] /dpe mtshon men shel dri med sku/
[1322] /dus ni chos nyid bar do'o/
[1323] /rin chen sbubs la mthar phyin no/
[1324] /snang ba 'di la snang lugs so/
[1325] /zhes so/
[1326] /'di la snang ba 'di dag mthong na bar do 'dir chod pas dag pa chig chod kyi snang lugs zhes bya'o/
[1327] /de'ang tshad phebs kyi tshe phung po lnga'i bcings  pa las grol ba'i cha dang*/
[1328] nang gdangs phyir shar bas steng gi nam mkhar 'od lnga'i snang ba chen po'i 'char ba ni/
[1329] de nyid las/
[1330] dag pa'i chig chod snang ba ni/
[1331] /ye shes dag pa'i nam mkha' la/
[1332] /'od lnga 'gyur med gsal ba ni/
[1333] /de yang tshom bu lnga lnga dang*/
[1334] /yab yum tshul du 'char ba'o/
[1335] /de yi kha dog 'di lta ste/
[1336] /mthing ga rnam par snang mdzad sku/
[1337] /ye shes chos dbyings ye shes te/
[1338] /yum ni nam mkha' dbyings phyug ma/
[1339] /'byung ba stong pa nam mkha' yin/
[1340] /phung po gzugs kyi phung po yin/
[1341] /sa ni bya ba rdzogs pa'i sa/
[1342] /de bzhin gshegs pa'i rigs su bshad/
[1343] /dkar po rdo rje sems dpa'i sku/
[1344] /ye shes me long ye shes te/
[1345] /yum ni mA ma kI ru 'dod/
[1346] /'byung ba chu bo chen po'o/
[1347] /phung po 'du shes phung po ste/
[1348] /sa ni bya ba btang ba'i sa/
[1349] /rigs ni rdo rje'i rigs su bshad/
[1350] /ser po rin chen 'byung ldan sku/
[1351] /ye shes mnyam nyid ye shes so/
[1352] /yum ni sangs rgyas spyan du 'dod/
[1353] /'byung ba skyed pa'i sa chen no/
[1354] /phung po 'du byed phung po ste/
[1355] /sa ni sna tshogs 'byung ba'i sa/
[1356] /rigs ni rin chen rigs su bshad/
[1357] /dmar po snang ba mtha' yas sku/
[1358] /ye shes sor rtog ye shes yin/
[1359] /yum ni gos dkar yum chen mo/
[1360] /'byung ba sreg byed me yin no/
[1361] /phung po rnam shes phung po'o/
[1362] /sa ni rnam par ston pa'i sa/
[1363] /rigs ni pad+ma'i rigs su bshad/
[1364] /ljang gu don yod grub pa'i sku/
[1365] /ye shes bya grub ye shes yin/
[1366] /yum ni dam tshig sgrol mar 'dod/
[1367] /'byung ba 'degs byed rlung yin no/
[1368] /phung po tshor ba'i phung po'o/
[1369] /sa ni bya ba zin pa'i sa/
[1370] /rigs ni las kyi rigs su bshad/
[1371] /de bzhin dag pa'i snang ba'o/
[1372] /sems can kun la de bzhin no/
[1373] /rang rang lus la gnas pa'o/
[1374] /bar do la yang de bzhin 'char/
[1375] /ces so/
[1376] /gsum pa bar do la snang ba'i tshul la/
[1377] chos nyid bar do la de bzhin du 'od lnga ye shes kyi snang ba 'char la/
[1378] dbang po nyi shu rtsa gcig gi tha ma de la chos nyid bar do nub nas/
[1379] srid pa'i bar dor sngar ma dag pa'i 'od rang la yod pa la brten nas/
[1380] der yang de'i gdangs rigs drug so so'i la 'char te/
[1381] rang shar las/
[1382] ma dag 'khrul pa'i 'od la drug
[1383] /dbang po tha ma'i tha ma la/
[1384] /dkar po 'char dang ser po 'char/
[1385] /dmar po 'char dang ljang gu'o/
[1386] /de bzhin mthing gar 'char ba'o/
[1387] /ban bun dag tu 'char bar 'dod/
[1388] /de ni ma dag 'khrul pa'i 'od/
[1389] /ces so/
[1390] /de ltar 'od rnams kyang bsdu na ma rtogs sems can la 'khrul pa'i 'od dang*/
[1391] rtogs pa can la ye shes kyi 'od gnyis su 'dus te/
[1392] de nyid las/
[1393] 'od la dbye ba bsam 'das te/
[1394] /de yang mdor bstan yid la zung*/
[1395] /dag pa ye shes 'od dang ni/
[1396] /ma dag 'khrul pa'i 'od du 'dod/
[1397] /ces so/
[1398] /de'ang dbyings la 'od yod pas sku dang ye shes su gsal la/
[1399] 'khrul dus 'di na'ang 'byung ba lnga'i snang ba kha dog lnga las ma 'das par sems can thams cad de'i ngang la gnas so/
[1400] /sangs rgyas rnams kyi zad par gyi skye mched dang 'od zer dang sku tshad med pa 'phro ba yang de las byung bar shes par bya ste/
[1401] de nyid las/
[1402] thams cad de yi klong du yang*/
[1403] /nga yis bshad cing bstan pa'o/
[1404] /zhes gsungs so/
[1405] /don gsum pa brten pa ye shes kyi rab tu dbye ba la gsum ste/
[1406] ngo bo/
[1407] dbye ba/
[1408] dbye ba nges pa'i tshig bshad pa'o/
[1409] /dang po ngo bo ni/
[1410] ye nas 'dus ma byas pa'i shes pa ste/
[1411] de yang dbyings rig pa ka dag chos nyid stong pa'i ngang las shar ba ni/
[1412] rig pa rang shar chen po'i rgyud las/
[1413] kye ma gsang bdag nges par zung*/
[1414] /chos min shes rab rang byung ba/
[1415] /chos kun khong nas skye bar 'gyur/
[1416] /de las ye shes 'byung ba ste/
[1417] /zhes so/
[1418] /gnyis pa dbye na/
[1419] ye shes lnga po de dri ma dang bcas dus sems can pa'i rgyud kyis bsdus pa na rang bzhin lhun grub kyi ye shes zer la/
[1420] dri ma dag pa sangs rgyas kyi dus na rtogs pa mngon gyur 'bras bu'i ye shes bya ba gnyis su bshad de/
[1421] de nyid las/
[1422] ye shes chen po'i bshad lugs ni/
[1423] /rtogs pa mngon gyur sangs rgyas dang*/
[1424] /rang bzhin lhun grub sangs rgyas so/
[1425] /ye nas rang bzhin lhun gyis grub/
[1426] /de nas rtogs pa mngon du gyur/
[1427] /ye shes nges tshig de bzhin no/
[1428] /zhes so/
[1429] /gsum pa dbye ba nges pa'i tshig la gnyis te/
[1430] thun mong gi rab tu dbye ba dang*/
[1431] nges pa'i tshig so sor bshad pa'o/
[1432] /dang po ni/
[1433] de nyid las/
[1434] chos dbyings ye shes rtog med dang*/
[1435] /me long ye shes 'gag med gsal/
[1436] /mnyam nyid ye shes ma 'dres rdzogs/
[1437] /sor rtog ye shes gong bzhin rtogs/
[1438] /bya grub ye shes chos rnams rdzogs/
[1439] /de ltar rnam pa lngar 'dod do/
[1440] /zhes so/
[1441] /gnyis pa ni/
[1442] yang de las/
[1443] tshig don la sbyar ba 'di lta ste/
[1444] /chos kyi dbyings kyi ye shes ni/
[1445] /stong pa chen po'i yul nyid dang*/
[1446] /gsal ba 'od kyi snang ba dang*/
[1447] /ye shes rig pa'i spyod yul gsum/
[1448] /de gsum 'dzom pa dbyings zhes bya'o/
[1449] /de la yang ni rnam pa gnyis/
[1450] /dag pa ye shes dbyings nyid dang*/
[1451] /ma dag sems can dbyings su bstan/
[1452] /dag pa ye shes dbyings nyid ni/
[1453] /stong gsal dbyer med rig pa'i klong*/
[1454] /'gyur med chos sku'i pho brang ngo*/
[1455] /ma dag sems can phyi dbyings ni/
[1456] /stong pa rig med 'dus ma byas/
[1457] /de las sa rdo'i snang bar 'gyur/
[1458] /sems can rnams kyi yul yin no/
[1459] /de ni chos dbyings ye shes so/
[1460] /me long lta bu'i ye shes ni/
[1461] /dper na me long dkyil 'khor la/
[1462] /gang bstan rkyen de 'ong ba bzhin/
[1463] /de bzhin rig pa dri med la
[1464] /nyon mongs rkyen gyi dbang du gyur/
[1465] /de las grol ba'i rig pa ni/
[1466] /ngo sprod nang du shes par bya/
[1467] /de las mtshan ma'i grol lugs ni/
[1468] /sna tshogs snang ba shes rig yul/
[1469] /blo la snang ba'i the tshom rnams/
[1470] /rig pa'i ngang du rdzogs pa'o/
[1471] /blo dang dngos po'i chos rnams kyang*/
[1472] /rig pa ye shes ngang du rdzogs/
[1473] /de yang nges tshig 'di lta ste/
[1474] /sna tshogs don la spyod pas me/
[1475] /de la rtogs shing goms pas long*/
[1476] /me long ye shes de bzhin no/
[1477] /mnyam nyid ye shes don sbyar ni/
[1478] /chos rnams mnyam pa'i ngo bo la/
[1479] /gang gi phyogs su ma lhung ba'o/
[1480] /mnyam nyid sangs rgyas kun gyi rje/
[1481] /chos rnams dus gcig rdzogs pa'o/
[1482] /mnyam nyid nges tshig 'di lta ste/
[1483] /chos nyid rgya chad med pas mnyam/
[1484] /rig pa'i don dang ldan pas nyid/
[1485] /mnyam nyid ye shes de bzhin no/
[1486] /so sor rtog pa'i ye shes ni/
[1487] /bya byed bral ba'i rig par rtogs/
[1488] /de yang rtogs lugs rnam pa mang*/
[1489] /'og nas 'byung ba'i tshig tu bstan/
[1490] /de yang nges tshig 'di ltar ste/
[1491] /dbang po nyi shu rtsa gcig phyir/
[1492] /so sor rtogs zhes de la bya/
[1493] /sor rtog ye shes de bzhin no/
[1494] /bya ba grub pa'i ye shes ni/
[1495] /ci snang rig pa'i ngang du rdzogs/
[1496] /byar med rtog med ngang du rdzogs/
[1497] /bya ba btang ba'i rnal 'byor de/
[1498] /yang dag sa la dal bas 'grub/
[1499] /de ltar ye shes chen po'i don/
[1500] /rtogs nas yang dag nges par grol/
[1501] /ces so/
[1502] /de'ang me dang long dang ye dang shes zhes pa lta bu re re la rgyud nas 'bru re re bsnan pas rgyud la the tshom du za na/
[1503] mdo las/
[1504] ka ni ma skyes pa'i phyir chos thams cad kyi sgo'o zhes pa la sogs pa tshig 'bru re re la don sbyar re re bshad pa dang*/
[1505] gsar ma'i rgyud gzhan du'ang yi ge sgra bshad las de ltar 'byung ba la'ang skyon de yod la/
[1506] sngags dang lhug pa sgyur ba'i khyad yod snyam na/
[1507] mdo bstan bcos las/
[1508] mdor bstan rgyas bshad don bsdu gsum gsum du sbyar ba rnams la'ang skyon de dmigs so/
[1509] /rang bzhin du rdzogs pa chen po'i rgyud rnams man ngag gi rgyud yin pas/
[1510] go sla la 'bru yar re re'ang go sla ba'i phyir gsungs pa dang*/
[1511] paN+Di ta chen po skad so so yang dag rig la mnga' brnyes pa rnams byon pas/
[1512] de dag gis rang 'gyur du dbyings go dka' ba'i yi ge rnams sgra bsgrubs nas/
[1513] go sla zhing 'dzol ba med par bsgyur nas bkod cing*/
[1514] lo tsA ba yang gzhan las 'phags pa rnams 'byor pa'i bka' drin yin no/
[1515] /de ltar ye shes lnga las so sor phye na nyi shu rtsa lngar 'gyur ba'i rab tu dbye ba cha dang bcas pa rnams sngar bshad zin pas yang 'dir mi spro'o/
[1516] /don bzhi pa mdzad pa 'phrin las kyi rab tu dbye ba la gsum ste/
[1517] rnam bzhi 'phrin las kyi ngo bo mdor bstan pa/
[1518] rang bzhin rdzogs tshul gyi rim pa rgyas par bshad pa/
[1519] rang snang 'char tshul gyi rnam pas don bsdu ba'o/
[1520] /dang po la ngo bo/
[1521] nges tshig
[1522] dbye ba/
[1523] phyag rgya/
[1524] lha tshogs/
[1525] snying po/
[1526] dkyil 'khor dang bdun las/
[1527] 'phrin las kyi ngo bo don gnyis lhun gyis rdzogs pa ste/
[1528] ye shes kyi snying por gnas pa nyid/
[1529] /rang shar las/
[1530] 'phrin las kun gyi ye shes ni/
[1531] /bya ba thams cad byed pa yin/
[1532] /ces so/
[1533] /de las/
[1534] 'phrin ni sangs rgyas nyid la brjod/
[1535] /las ni ye shes nyams su len/
[1536] /'phrin las rang nyid yin par gsungs/
[1537] /nga las byung zhing nga la rdzogs/
[1538] /rdzogs pa'i gzhi la de bzhin no/
[1539] /zhes so/
[1540] /dbye na bzhi ste/
[1541] yang de las/
[1542] zhi ba dang ni rgyas pa dang*/
[1543] /de bzhin dbang dang drag por 'dod/
[1544] /ces so/
[1545] /dkyil 'khor ni/
[1546] ma bris par ye nas bkra ba rang rdzogs rang la yod pa'o/
[1547] /phyag rgya ni/
[1548] ma bsgyur gzhi nas rdzogs pa byang chub mchog la sogs pa sku lnga la snang ba'o/
[1549] /lha tshogs ni/
[1550] ma bskyed ye rdzogs kyi zhi khro rang la gnas pa'o/
[1551] /sngags kyi snying po ni/
[1552] rtsa gnas yi ge'i 'khor lo dang de'i dngas ma sgron ma bzhi yul la shar ba'o/
[1553] /de yang rang shar las/
[1554] 'phrin las kun gyi dkyil 'khor ni/
[1555] /ma btsal rang la yod pa'o/
[1556] /'phrin las kun gyi phyag rgya ni/
[1557] /ma bsgyur bzhi la rdzogs pa'o/
[1558] /'phrin las kun gyi lha tshogs ni/
[1559] /rang gi lus la rdzogs pa'o/
[1560] /'phrin las kun gyi snying po ni/
[1561] /sgron ma'i ye shes chen por gsungs/
[1562] /zhes so/
[1563] /gnyis pa rang bzhin rdzogs tshul gyi rim pa rgyas par bshad pa la gnyis te/
[1564] gdod ma'i gzhi la rdzogs pa'i tshul dang*/
[1565] sems can gyi dus na rdzogs pa'i tshul lo/
[1566] /dang po la gnyis las/
[1567] spyir bstan pa ni/
[1568] gzhi gdod ma'i ka dag la nang ye shes kyi 'od lnga dbyings rum du gsal ba'i mthing ga thams cad kyi dbyings yin pas/
[1569] 'phrin las kyi 'od bzhi'i 'char gzhir gnas pas mi bgrang zhing*/
[1570] dkar ser dmar ljang bzhi de las mched pa'i 'phrin las su bshad de/
[1571] de las/
[1572] de yang 'phrin las bzhi yi don/
[1573] mthing ga nyid la rdzogs pa ste/
[1574] /'phrin las rnam bzhi gzhi la grub/
[1575] /de phyir kha dog mthing gar bshad/
[1576] /ces pa dang*/
[1577] 'phrin las rnam pa bzhi yi don/
[1578] /gzhi la legs par tshang ba'o/
[1579] /de yang bstan pa 'di lta ste/
[1580] /kha dog dkar dmar sna tshogs 'od/
[1581] /gzhi la babs kyis grub pa'o/
[1582] /dkar po zhi ba'i dkyil 'khor ldan/
[1583] /kha dog ser po rgyas pa'i 'od/
[1584] /dmar po dbang gi 'od du 'dod/
[1585] /ljang gu drag po'i 'od du gsungs/
[1586] /mthing ga 'phrin las rdzogs pa'i 'od/
[1587] /ces so/
[1588] /gnyis pa bye brag tu bshad pa la bzhi las/
[1589] dang po zhi ba ni/
[1590] de las/
[1591] dkar po chos nyid zhi ba'o/
[1592] /nyon mongs dri ma ga la yod/
[1593] /gos pa med pa'i dkyil 'khor ni/
[1594] /dper na shel gong dag pa bzhin/
[1595] /dri ma'i skyon gyis ma gos pa'o/
[1596] /de bzhin zhi ba'i chos nyid la/
[1597] /nyon mongs gos pa med pa'o/
[1598] /zhes so/
[1599] /gnyis pa rgyas pa ni/
[1600] yang de las/
[1601] ser po rgyas pa'i chos nyid las/
[1602] /yon tan thams cad 'byung ba ni/
[1603] /dper na nor bu rin po che/
[1604] /dgos 'dod thams cad bskang ba ltar/
[1605] /chos nyid rgyas pa chen po des/
[1606] /yon tan sna tshogs shar ba yis/
[1607] /sems can thams cad grol bar byed/
[1608] /yon tan rgyas pa chen por 'dod/
[1609] /ces so/
[1610] /gsum pa dbang ni/
[1611] yang de las/
[1612] dmar po dbang gi chos nyid de/
[1613] /ma btsal gzhi la grub pa yin/
[1614] /dbang nyid chos sku'i ngo bo ste/
[1615] /thams cad ma btsal grub pa ste/
[1616] /dper na rin chen gser la ni/
[1617] /ser po btsal mi dgos pa bzhin/
[1618] /gzhi snang chen po'i dkyil 'khor la/
[1619] /dbang gi dkyil 'khor btsal mi dgos/
[1620] /chos nyid gzhi la dbang rdzogs pa'o/
[1621] /zhes so/
[1622] /bzhi pa drag po ni/
[1623] yang de las/
[1624] ljang gu chos nyid drag po ste/
[1625] /thams cad drag po'i ngo la rdzogs/
[1626] /gzhi nyid dag pa'i chos nyid la/
[1627] /gang la thogs med 'char ba ni/
[1628] /dper na rlung gi sprul pa ni/
[1629] /gang la thogs med skyod par byed/
[1630] /de bzhin gzhi snang chen po las/
[1631] /ye shes thogs pa med par 'char/
[1632] /gang la dgos med ye shes ni/
[1633] /'phrin las dag pa'i ngo bo yin/
[1634] /de bzhin gzhi yi ngo bo la/
[1635] /'phrin las dkyil 'khor rdzogs pa'o/
[1636] /zhes so/
[1637] /gnyis pa sems can gyi dus na rdzogs tshul la bzhi las/
[1638] dang po zhi ba ni/
[1639] sems can thams cad la khams rang byung gi ye shes snying ga na gnas pa'i rang 'od dkar po ni zhi ba'i gdangs te/
[1640] rang shar las/
[1641] zhi ba chen po'i 'phrin las ni/
[1642] /rang gi tsit+ta dkyil na gnas/
[1643] /de yang 'jam dang 'dril ba dang*/
[1644] /dkar dang 'od zer 'phro ba bzhin/
[1645] /sku dang gsung dang thugs nyid ltar/
[1646] /kun khyab ye shes dbu rgyan ldan/
[1647] /zhi ba'i dkyil 'khor de bzhin gnas/
[1648] /zhes so/
[1649] /gnyis pa rgyas pa ni/
[1650] 'od gsal 'gyur med kyi rtsa snying na 'od dang skur rgyas pa ste/
[1651] de las/
[1652] 'phrin las rgyas pa che po ni/
[1653] /rang gi 'gyur med rtsa chen na/
[1654] /'phrin las rgyas pa chen po'i sku/
[1655] /'od lnga ska lnga nyid du rgyas/
[1656] /rig pa sku yi klong du rgyas/
[1657] /sku rnams ye shes klod du rgyas/
[1658] /'od rnams zer gyi klong du rgyas/
[1659] /de bzhin sku dang ye shes rnams/
[1660] /mi gnas pa yi dkyil 'khor du/
[1661] /sangs rgyas lam la 'jug par gsungs/
[1662] /zhes so/
[1663] /snying nas dung khang du'ang gdangs kyi skur rgyas pa yin no/
[1664] /gsum pa dbang ni dung khang nas g.yas su 'khyil ba'i rtsa 'dab las mig tu zug pa'i nang nas sgron ma bzhi snang bas/
[1665] 'di la snang ba bzhi dbang du sdud/
[1666] bar do'i chos nyid dag pa'i snang ba bzhi dbang du sdud do/
[1667] /de'ang rgyang zhags kyis mngon sum dang 'od gsal gnyis dbang du sdud/
[1668] dbyings kyis gong 'phel dang ye shes bzhi sbyor dbang du sdud/
[1669] thig les tshad phebs dang zung 'jug tshom bu'i snang ba dbang du sdud/
[1670] shes rab kyis zad pa dang lhun grub kyi snang ba dbang du sdud pa'o/
[1671] /yang rang shar las/
[1672] 'phrin las dbang gi dkyil 'khor ni/
[1673] /rang gi dung khang dkyil 'khor na/
[1674] /sgron ma rnam pa bzhi ru gsal/
[1675] /de yang bstan pa 'di lta ste/
[1676] /rig pa dbyings kyi sgron ma yis/
[1677] /sku dang ye shes dbang du sdud/
[1678] /thig le stong pa'i sgron ma yis/
[1679] /phyi yi 'byung ba dbang du sdud/
[1680] /shes rab rang byung sgron ma yis/
[1681] /rang gi de nyid dbang du sdud/
[1682] /rgyang zhags chu yi sgron ma yis/
[1683] /'khrul pa de nyid dbang du sdud/
[1684] /rig pa rtog med chen po yis/
[1685] /rnam rtog nyon mongs dbang du sdud/
[1686] /'gyur med sangs rgyas lam chen ni/
[1687] /bar do'i snang ba dbang du sdud/
[1688] /de ltar dbang gi dkyil 'khor nyid/
[1689] /rang gi lus la rdzogs pa'o/
[1690] /zhes so/
[1691] /bzhi pa drag po ni/
[1692] rig pa'i gdangs las sems kyi 'phro 'du rtogs tshogs nyon mongs dang bcas pa dbang po so so las sgo 'thon nas shar ba ste/
[1693] ma rtogs na 'khor ba rang ka ma 'khor ba'i 'khrul snang skyed la/
[1694] rtogs na rtogs pa'i rtsal sbyong du 'char bas shar grol ris med chu'i rba rlabs ltar rtsal rig thog tu thim pa'i las byed de/
[1695] rang shar las/
[1696] sangs rgyas phrin las drag po ni/
[1697] /rang gi dbang po'i sgo dag la/
[1698] /'phrin las drag po'i dkyil 'khor gnas/
[1699] /mig gi dbang po ma 'gags pas/
[1700] /yul la 'dzin cing rtog pa ni/
[1701] /'phrin las drag po nyid du bshad/
[1702] /rnam shes yul la shar ba ni/
[1703] /drag po'i dkyil 'khor gcig tu 'dod/
[1704] /nyon mongs stong phrag stong phrag brgyad cu nyid/
[1705] /yul la shar zhing spyod pa ni/
[1706] /'phrin las drag po nyid du bstan/
[1707] /de bzhin 'phrin las rnam pa bzhi/
[1708] /rang rang lus la rdzogs par gsungs/
[1709] /zhes so/
[1710] /gsum pa rang snang 'char tshul gyi rnam pas don bsdu ba la bzhi las/
[1711] zhi ba ni/
[1712] bar do dang po 'od gsal las tshom bu'i snang ba shar ba'o/
[1713] /rgyas pa ni/
[1714] bar do gnyis pa ye shes bzhi sbyor gyi snang ba shar ba'o/
[1715] /dbang ni/
[1716] bar do gsum pa lhun grub rin po che'i sgo brgyad mthong ba'o/
[1717] /drag po ni/
[1718] rang snang du grol te/
[1719] ka dag gi sa la gtan srid zin pa bar do bzhi pa'i ye shes dbyings su 'khyil ba ste/
[1720] rang shar las/
[1721] 'phrin las rnam pa bzhi yi don/
[1722] /lam la rdzogs lugs 'di lta ste/
[1723] /zhi ba'i lam ni 'di lta ste/
[1724] /bar do dang po tshom bu la/
[1725] /sku yi snang ba mthong ba de/
[1726] /zhi ba'i lam du yang dag 'dod/
[1727] /bar do gnyis pa'i ye shes la/
[1728] /ye shes ngo bo mthong ba de/
[1729] /rgyas pa'i lam nyid yin par 'dod/
[1730] /bar do gsum pa lhun grub la/
[1731] /rang gi de nyid mthong nas ni/
[1732] /goms pa tshad du phyin pa dang*/
[1733] /dbang gi chos nyid yin par gsungs/
[1734] /ka dag chos nyid rdzogs pa la/
[1735] /thogs pa med par phyin pa de/
[1736] /drag po'i tshogs nyid yin par gsungs/
[1737] /zhes so/
[1738] /de ltar sku dang ye shes 'phrin las thams cad ye nas rang la tshang bas/
[1739] rdzogs pa chen po rtsol sgrub las 'das pa/
[1740] bya bral lhun gyis grub pa'i ngang du glod pa tsam gyis byang chub tshe 'dir thob pa'i gnad thams cad 'di la thug pa'o/
[1741] /gzhan na btsal yang mi rnyed de/
[1742] sgyu 'phrul gsang snying las/
[1743] phyogs bcu dus bzhi gang nas kyang*/
[1744] /rdzogs pa'i sangs rgyas rnyed mi 'gyur/
[1745] /sems nyid rdzogs pa'i sangs rgyas pas/
[1746] /sangs rgyas gzhan du ma tshol cig
[1747] /btsal kyang rgyal bas mi rnyed do/
[1748] /zhes so/
[1749] /des na rang rdzogs lhun grub tu shes par bya'o/
[1750] /theg pa'i mchog rin po che'i mdzod las/
[1751] dbyings dang ye shes lhun gyis grub pa'i gnas bstan pa ste/
[1752] rim khang bcu drug pa'o/