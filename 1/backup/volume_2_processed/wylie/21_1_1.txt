[11994] /de ltar gdams pa'i spyi'i gnas dang brtson pa dang dbang po rab rnams tshe 'dir grol ba'i thabs rtags kyi rim pa dang bcas pa bstan nas/
[11995] da ni 'bring rnams bar dor mngon par rdzogs par sangs rgyas pa'i chos kyi rnam grangs rgya cher gtan la dbab pa la gnyis te/
[11996] bar do spyi'i rnam par gzhag pa dang*/
[11997] so so'i rang bzhin rgyas par bshad pa'o/
[11998] /dang po la bar do'i ngo bo/
[11999] nges tshig
[12000] dbye ba/
[12001] snang lugs/
[12002] sa mtshams dang lnga las/
[12003] dang po ngo bo ni/
[12004] phyi yul gyi chos nang gi blo la snang ba'i gnas skabs so/
[12005] /de'ang nang dbyings ka dag las gzhan du snang ba thams cad bar do'i gnas skabs te/
[12006] gzhi snang sku dang ye shes su snang ba'i rang gdangs gzugs sku gnyis kyis mdzad pa 'char ba'i rang ngo'i snang cha ni dag pa chos nyid kyi bar do yin la/
[12007] 'khrul snang 'gro drug gi chos so cog ma dag pa 'khrul pa'i bar do yin no/
[12008] /dag ma dag gi chos de gnyis gang gi bar na yod na/
[12009] ka dag gi dbyings nas phyir bskyod pas slar ka dag tu nub dgos pa'i phyir gshis ka dag gi bar na yod pa'o/
[12010] /dang po yang de nas byung*/
[12011] da lta yang de'i 'char tshul gyi phyi nang gi ngang na gnas/
[12012] tha ma yang de'i ngang du skyel dgos pa'i phyir ro/
[12013] /ka dag gi dbyings la bar do med de/
[12014] de nyid chos gzhan snga phyi la mi ltos shing gang gi'ang bar na 'jug pa mi srid de/
[12015] 'pho 'gyur dang snang stong mtha' las 'das pa'i phyir ro/
[12016] /thal 'gyur las/
[12017] /thog ma nyid kyi ka dag la/
[12018] /'khrul gzhi tsam du brjod du med/
[12019] /de bzhin ma 'khrul pa yang ci/
[12020] /zhes so/
[12021] /gnad 'di yang shes rab yod na chings rlabs po che'o/
[12022] /gnyis pa nges tshig ni/
[12023] bar zhes pa gong 'og snga phyi gang rung gi dbus kyi chos yin pa'i cha nas brjod de dper na rmi lam bar do gnyid du 'gro kha dang sad pa gnyis kyi bar na yod pa bzhin no/
[12024] /ma zhes pa dbus mtshon pa'o/
[12025] /do zhes pa thog mtha' gnyis zung du 'jug pa'i sbrel thag lta bur dbus su gnas te do ya'i dbus kyi sbrel thag bzhin no/
[12026] /gsum pa dbye na thun mong dang*/
[12027] thun mong ma yin pa gnyis las/
[12028] theg pa thun mong ba kha cig nas/
[12029] skye shi bar do dang*/
[12030] rmi lam do dang*/
[12031] chos nyid bar do dang
[12032] srid pa bar do la sogs pa 'dod kyang*/
[12033] thun mong ma yin pa'i theg pa gsang ba rgyal po 'dir/
[12034] rang bzhin bar do/
[12035] 'chi kha'i bar do/
[12036] chos nyid kyi bar do/
[12037] srid pa'i bar do dang bzhir bzhed de/
[12038] thal 'gyur las/
[12039] bar do'i chos nyid 'di lta bu/
[12040] /rab tu gsang ba'i chos nyid bshad/
[12041] /dbye na rnam pa bzhi dag las/
[12042] /zhes so/
[12043] /bzhi pa snang lugs la gnyis las/
[12044] dang po spyir bstan pa ni/
[12045] khams gsum spyi tshan la snang ba ni/
[12046] gzung 'dzin chags sdang nyon mongs rnams mngon gyur du 'dod pa dang*/
[12047] phra ba gzugs gzugs med do/
[12048] /'gro drug so so la snang ba ni/
[12049] rgyu chu gcig pu la lhas bdud rtsi la sogs pa ste
[12050] bden gnyis las/
[12051] dngos gcig yid ni tha dad phyir/
[12052] /don ma grub pa nyid du mthong*/
[12053] /zhes so/
[12054] /gang zag sgo tshan la lha sbyin gcig la dgra gnyen du mar snang ba dang*/
[12055] bde sdug dang 'khrul ma 'khrul dang*/
[12056] chags sdang dang*/
[12057] bzang ngan dang*/
[12058] chos dang ldan mi ldan la sogs pa snang tshul du ma las/
[12059] phyi ma'i las bzang ngan gyis rgyu 'bras tha dad la spyod pa rnams so/
[12060] /mdor na su la ci snang yang mdang gi rmi lam bzang ngan sna tshogs ltar snang ba ste/
[12061] snang yang ma grub pas med pa gsal snang la spyod pa'o/
[12062] /gnyis pa bye brag tu bshad pa ni bzhi las/
[12063] rang bzhin gnas pa'i bar do'i snang ba ni/
[12064] gzugs la sogs pa phung po lnga'i bcings pas sku lnga'i snang ba rang 'gags pa dang*/
[12065] khams dang skye mched kyis bcings pas 'od dang*/
[12066] kha dog gi snang ba rang 'gags pa dang*/
[12067] las dang nyon mongs pa'i bcings pas ye shes dang chos nyid kyi snang ba rang 'gags te/
[12068] phyi snang ba'i yul la nang 'dzin pa'i sems zhen pas/
[12069] phyin ci log bzhi'i chu klung rgal dka' ba'i klong na nyin mtshan 'khor mar spyod pas las dang bag chags du ma la spyod pa'o/
[12070] /phyin ci log bzhi ni 'khor ba'i 'khrul snang rmi lam sgyu ma 'dra ba'i rang bzhin ma shes pas/
[12071] mi rtag pa la rtag par 'dzin/
[12072] mi bden pa la bden par 'dzin/
[12073] sdug bsngal rgyu 'bras la bde bar 'dzin/
[12074] rang bzhin gyis stong pa la dngos po dang mtshan mar 'dzin pa'o/
[12075] /de dag gi gnyen por bcom ldan 'das kyis chos kyi sdom bzhi byis pa so so'i skye bo drang ba'i phyir gsungs pa yin no/
[12076] /'chi ka ma'i bar do'i snang ba ni/
[12077] lus kyi 'byung ba 'khrugs pas phyi lus kyi sdug bsngal nyams su myong*/
[12078] sems byung tshor gyi lam stor bas nang sems kyi sdug bsngal nyams su myong*/
[12079] bag chags 'dzin pa'i mtsho rdol bas tshe 'di'i snang ba la chags kyang 'bral ba'i sdug bsngal nyams su myong*/
[12080] /rang gnod chos min gyi las dran pas phyi ma ngan song gi g.yang sar lhung gis dogs pa'i sdug bsngal nyams su myong*/
[12081] zhen 'dzin gces spras kyis gsol ba'i lus dran pas rten phung po'i mkhar po 'gyel gyis dogs pa'i sdug bsngal su myong ste/
[12082] don gyis bems rig bral na shi yis dogs pa'i sdug bsngal la gnas pa'o/
[12083] /chos nyid bar do'i snang ba ni/
[12084] phung po bdag 'dzin gyi rten bor bas/
[12085] sku dang ye shes kyi chos nyid mngon du snang*/
[12086] las dang bag chags kyi 'brel chad pas rang bzhin bsam gtan gyi chos nyid la longs spyod/
[12087] dbang po 'dzin byed kyi yul stongs pas rang snang 'od gsal gyi chos nyid la spyod pa'o/
[12088] /srid pa bar do'i snang ba ni/
[12089] phyi lus kyi srid pa yid kyi lus can dbang po kun tshang thogs med du rgyu/
[12090] nang sems kyi srid pa snyam byed du ma la rtog cing yid 'jug
[12091] lus sems gnyis 'dus kyi srid pa rten gnyis ma gtogs pa thams cad la thogs med du 'gro zhing bag grang ba'o/
[12092] /
[12093] rten gnyis ni/
[12094] byin rlabs las grub pa rdo rje'i gdan dang*/
[12095] ma'i mngal gnyis so/
[12096] /de la slob dpon phal dag rdo rje'i gdan rgya gar gyi de la ngos 'dzin yang*/
[12097] 'dir ka dag mi 'gyur ba'i nang dbyings sangs rgyas thams cad sangs rgya ba'i gnas mchog dag pa mya ngan las 'das pa'i sgor bzhugs pa de la 'dod la/
[12098] ma'i mngal ni ma dag pa 'khor ba'i sgo 'gro drug gi skye gnas gang rung la 'dod pa yin pas/
[12099] sgra ji bzhin pa ma yin par shes par bya'o/
[12100] /spyir mdo'i gnas rnams drang don dang nges don gnyis/
[12101] dgongs pa dang ldem dgongs gnyis te tshul bzhis bcings la/
[12102] rgyud sde'i gnas rnams de'i steng du sgra ji bzhin pa dang
[12103] ji bzhin pa ma yin pa gnyis te mtha' drug gis bcings par shes par bya'o/
[12104] /de dag kyang thal 'gyur las/
[12105] bar ma do yi snang ba ni/
[12106] /rang bzhin gnas pa phung po dang*/
[12107] /khams dang nyon mongs yul du snang*/
[12108] /'chi ka'i ban bun lang ling dang*/
[12109] shes pa gcig tu mi gnas pa'o/
[12110] /chos nyid bar do sku dang yang*/
[12111] /ye shes 'od dang kha dog go
[12112] /thig le mched dang 'byung snang dag
[12113] /cir snang chos nyid gzhal yas so/
[12114] /srid pa'i snang ba phyad phyod dang*/
[12115] /yad yud rmi lam snang ba ltar/
[12116] /bden snang brdzun pa yid kyi yul/
[12117] /dkar sleg la sogs rigs drug 'od/
[12118] /so so'i dmigs pa'i yul snang ba'o/
[12119] /zhes so/
[12120] /lnga pa sa mtshams ni bzhi las/
[12121] rang bzhin gnas pa'i bar do'i sa mtshams ma'i mngal nas thon nas tha ma 'chi rkyen gyi nad kyis btab pa tshun chad do/
[12122] /de nas dbugs khrogs kyis ma chad pa'i bar la 'chi ka ma'i bar do'o/
[12123] /nang dbugs chad nas 'od gsal shar te lhun grub kyi snang ba'i bar ni chos nyid bar do'o/
[12124] /de nas lhun grub nub ste yad yud rmi lam ltar shar nas ma'i mngal du tshud pa tshun chad srid pa bar do'i sa mtshams so/
[12125] /de'ang 'chi ka'i tshe dus tha ma'i ngo sprod mtshon pa rnams la 'gron po la rgal ba la tshang sprugs su gdab pa'i gdams ngag zhes bya'o/
[12126] /de'ang 'chi ka'i de 'gron po lam zhugs yin la/
[12127] 'chi ba'i sdug bsngal la chen po yin zhing*/
[12128] de'i lam snang sna tshogs pa rang snang du ma shes na dgrar ldang ba'i tshang yod la/
[12129] shes na grogs su 'char ba'i tshang yod pas/
[12130] 'chi ka'i sprugs der 'debs pa la/
[12131] tshang sprugs su 'debs pa'i gdams ngag ces dpe don de 'thad do/
[12132] /de dag ni bar do spyi'i rnam par gzhag pa ste/
[12133] dbye phyed par sla ba'i dgos pa yod do/
[12134] /don gnyis pa so so'i rang bzhin rgyas par bshad pa la bzhi ste/
[12135] rang bzhin gyi bar do la shes bya'i gras thag bcad pa thi bya tshang du 'jug pa lta bu'i gdangs ngag
[12136] 'chi ka ma'i bar do la mi gsal ba gsal gdab pa sgeg me long lta ba lta bu'i gdams ngag
[12137] chos nyid kyi bar do la rang snang la yid ches pa sngar 'dris kyi mi dang phrad pa'am ma pang du bu 'jug pa lta bu'i gdams ngag
[12138] srid pa'i bar do la las kyi 'phro mthud pa yur ba rkong chad la wa 'dzugs pa lta bu'i gdams ngag go
[12139] /dang po ni/
[12140] thi bya tshang byed pa'i sngon du gnod 'tshe'i dgras tshugs sam mi tshugs brtags nas 'tshe ba med par tshang bcas zin dus phyis tshang der nam 'jug kyang sgro 'dogs gcod mi dgos par the tshom dang*/
[12141] thogs chags med pas 'jug pa ltar rnal 'byor pa de yang dang por 'khor ba las thar pa 'dod pa thabs gang zab gnad gang che ba brtags nas rang yid ches pa'i chos de yang mtha' ma chod pa dang the tshom 'jug pa dang thog tu ma phebs pa gsung spong ba la/
[12142] dang por thos pas blo sbyong/
[12143] bar du bsam pas thag bcad/
[12144] tha mar sgom pas la bzlas te blo bde bar byed pa ni tshang 'cha' ba dang 'dra la/
[12145] tshang du 'jug pa ltar don rnams su 'bebs pa dang 'chi dus nyam nga dang bag tsha med pas 'jug pa'o/
[12146] /'di dag gi don rgyas par sngar bstan la/
[12147] 'dir lag len bsdus te cung zad bshad na/
[12148] phyi snang ba la bltas pas snang yul sgyu ma'i 'khrul 'khor ltar mthong ste/
[12149] gzhi med stong pa'i rang gzugs tsam du mthong dus/
[12150] chos can sna tshogs su snang ngo cog lta sgom spyod pa'i me long du ye nas shar te/
[12151] chos nyid kyi rol pa 'gag med du shar ba'i rang rtsal yin pa'i phyir ro/
[12152] /de'ang chos can spyi za 'og ber khyim ltar dkar dmar sna tshogs su snang ba chun gcig la bltas pas/
[12153] cir snang ci shar ci thos thams cad rang sangs stong pa'i rol par mthong dus snang thogs bcas bcos spo lag med par bzhag pas/
[12154] snang ba snang sa nas grol te 'khrul pa gzhi med du grol ba sgyu ma'i rtse mo tsam du shar bas phyi yul du 'dzin pa'i 'khor ba las grol ba'o/
[12155] /chos can dum bu pa ri khang bzang skyes pa bud med la sogs pa thog mar snang yul du gang byung la dum bur bcad de gang snang sa der cher cher bzhag pas/
[12156] shes pa chen po la dpyod byed ma zhugs te/
[12157] snang ba blos ma bsgyur/
[12158] blo snang bas ma phrogs par rang gnas su shigs se/
[12159] rnam shes tshogs drug ma bkag par rang sor bzhag pas chos nyid kyi snang ba lhug par 'char ba'o/
[12160] /de ltar phyi chos can la bltas pas yul med stong pa'i rang gzugs su shes dus gzung ba yul med nam mkha' ltar dag pas/
[12161] gzung ba rang bzhin med par rtogs pa zhes bya'o/
[12162] /de ltar phyi la lta mkhan gyi shes pa la bltas pas/
[12163] 'gyu ba stong yal ris med du sangs nas/
[12164] har sangs par med rang gsal du rtogs dus
[12165] nang chos nyid skye 'gag gnas med chen por rtogs pas/
[12166] 'dzin pa rten med nam mkha' 'dra ba'i ngang la rang sangs su phyal le/
[12167] /rten med du ye re/
[12168] zang thal du rjen ne
[12169] bden med du bun ne/
[12170] rtsa bral du khres se/
[12171] chos nyid mnyam pa chen po'i ngang na dga' 'dzum shig ge bzhag pas/
[12172] nang 'dzin pa sems kyi brtod phur thon pa'i dgos pa yod de/
[12173] de ltar yul sems gzhi med rtsa bral du rtogs dus/
[12174] gsang ba rang rig gzung 'dzin spros bral rjen pa la song ste
[12175] rig pa rang gsal ka dag chen po bla ma'i lung gis ngo sprad la sgron ma bzhis dbyings rig 'du 'bral med pa 'od gsal gyi ngang la sgom dus/
[12176] phyi dbyings snang rang gdangs kyi 'od lnga gsal ba me long nang gi gzugs brnyan ltar/
[12177] rnam pa phyir snang yang ngo bo nang na gnas pas/
[12178] snang stong chu zla'i gzugs brnyan ltar shes te/
[12179] snang ba la dga' brod kyi 'dzin zhen mi bya/
[12180] phyi snang ba'i 'od gsal la phar bltas pas/
[12181] nang rig pa'i 'od gsal tshur gsal te/
[12182] rig pa sgom blo'i gnyen po dang bral ba ngang dngas rgya yan gyi lta ba yangs pa/
[12183] rang babs ngang gnas kyi sgom pa gsal ba/
[12184] 'od gsal spyod pa'i blang dor med pa/
[12185] ka dag rang gsal gyi 'bras bu rnyed pas/
[12186] 'khrul snang ma spangs par spongs/
[12187] 'khrul rtog ma bkag par khegs/
[12188] gnyis 'dzin ma sbyangs par dag nas/
[12189] skyon ma spangs ka nas dag la/
[12190] yon tan ma btsal lhun gyis grub pas/
[12191] khams gsum yongs grol gyi dgongs pa/
[12192] lta ba'i yul las 'das pa/
[12193] sgom pa'i blo las 'das pa/
[12194] spyod pa'i rtsis las 'das pa/
[12195] 'bras bu'i chos las 'das pa/
[12196] 'khor ba dong sprugs kyi skal ba la
[12197] chos nyid mngon snang gi zhing khams gdal  te/
[12198] skyid pa'i 'byung gnas kyi yul 'khor bzang por/
[12199] 'dod dgur rang byung gi pho brang rnyed nas/
[12200] thog ma'i mgon po 'od mi 'gyur ba'i rgyal po dang*/
[12201] 'od lnga lhun grub kyi btsun mo 'dzom par/
[12202] khye'u snang ba dam pa bsam gyis mi khyab pa rang gi pha ma dang phrad de/
[12203] dga' bde 'bral med kyi gtan srid zin pa'i dus zhes bya'o/
[12204] /'di dag gi lung rgyas par ni sngar bstan la/
[12205] skabs gsal bas nges par bya na/
[12206] nyi kha sbyor las/
[12207] kye ma thub pa khyod nyon cig
[12208] /de dag rnams ni bsdus pa yis/
[12209] /gcig par gnas pa'i thig le 'thob/
[12210] /de yang gang dang gang zhe na/
[12211] /gzhag pa rnams kyis rang rgyas thebs/
[12212] /dgongs pa rnams kyis dus tshod bstan/
[12213] /zad lugs rnams kyis dgongs pa bstan/
[12214] /brtan pa'i gdeng gis mi zlog rtags/
[12215] de ltar don rnams bsdus pa'o/
[12216] /de yi 'bras bu 'di dag yin/
[12217] /dbyings kyi sgron ma sus mthong ba/
[12218] /chos kyi dbyings la mngon du spyod/
[12219] /thig le'i sgron ma sus mthong ba/
[12220] /rtsol bcas rnams kyi re gnas thob/
[12221] /shes rab sgron ma sus mthong ba/
[12222] /spyi dang rang gi mtshan nyid rtogs/
[12223] /chu yi sgron ma sus mthong ba/
[12224] /dbang po rnams la dbang bsgyur thob/
[12225] /lu gu rgyud la su goms pa/
[12226] /rig pa rnams ni srang la thebs/
[12227] /de yi 'bras bu sku gsum pas/
[12228] /'di nyid rnams ni rang rig sa/
[12229] /rang bzhin gnas pa'i bar ma dor/
[12230] /'di rnams goms pa'i skyes bu ni/
[12231] /'byung ba thams cad rang dengs su/
[12232] /'gyur ba 'di la the tshom med/
[12233] /ngas bstan pa yi chos rnams ni/
[12234] /mdo rgyud kun kyang 'dir bsdus pa'o/
[12235] /zhes rgya cher gsungs so/
[12236] /don gnyis pa 'chi ka ma'i bar do la mi gsal ba gsal gdab pa sgeg mo me long lta ba lta bu'i gdams pa la brgyad de/
[12237] dpe du ma dang bcas pas 'chi bar nges pa'i rgyu mtshan bsam pa/
[12238] 'chi ba'i rtags brtag pa/
[12239] bzlog pa'i thabs bstan pa/
[12240] /'chi ka'i snang ba bstan pa/
[12241] gdab pa'i gdams ngag bstan pa/
[12242] skye gnas kyi rtags bstan pa/
[12243] sbyang ba'i cho ga bstan pa/
[12244] thun mong ma yin pa'i gnas gzhan bstan pa'o/
[12245] dang po la gsum ste/
[12246] rnyed dka' ba'i tshul la bsams nas dal khom res 'jog med par chos la sbyang ba/
[12247] sbyangs pa'i cho ga bstan pa/
[12248] 'jig nges pa'i rgyun mtshan bsam nas rtag tu nges 'byung dang skyo shas bskyed la/
[12249] 'chi nges pa'i dpe la bsam nas dgos dus stong pa'i zab don sgom pa'o/
[12250] /dang po ni/
[12251] skye bar dka' ba 'dzam bu'i gling las kyi sa pa las chos spyod pa'i yul du skyes/
[12252] rnyed par dka' ba dal 'byor phun sum tshogs pa rnyed/
[12253] 'phrad par dka' ba bla ma dge ba'i bshes gnyen dang 'phrad/
[12254] zhugs par dka' ba dam pa'i chos rin po che'i sgor zhugs/
[12255] shes par dka' ba bla na med pa'i man ngag phyin ci ma log pa shes/
[12256] spang bar dka' ba 'khor ba sdug bsngal gyi rgya mtsho spangs nas thar pa byang chub kyi gling du 'gro ba'i dus da res brtson 'grus dang snying rus bskyed nas ma bsgrubs na/
[12257] phyi nas 'di lta bu'i mthun rkyen tshang ba mi srid pas/
[12258] dal khom dang res 'jog med par nyin mtshan du zab mo'i don la sgom par rigs te/
[12259] /'phags pa klu'i dbang po'i zhal snga nas/
[12260] /mthun par gyur pa'i yul na gnas pa dang*/
[12261] /skye bo dam pa la ni brten pa dang*/
[12262] /bdag gis legs smon sngon sbyangs bsod nams skyes/
[12263] /'khor lo chen po bzhi ni khyod la mnga'/
[12264] /zhes pa dang*/
[12265] 'phags pa zhi ba lha'i zhal snga nas/
[12266] dal 'byor 'di ni shin tu rnyed par dka'/
[12267] /skyes bu don grub thob par gyur pa la/
[12268] /gal te 'di la brtson par ma byas na/
[12269] /phyis ni yang dag 'byor pa ga la 'gyur/
[12270] /ces pa dang*/
[12271] 'di 'dra'i dal ba rnyed gyur nas/
[12272] /deng du brtson par mi byed na/
[12273] /shi ba'i zog tu ngan 'gror 'gro/
[12274] /bskal pa bye ba brgya stong du/
[12275] /bde 'gro'i sgra yang mi thos na/
[12276] /bde 'gro thob pa smos ci dgos/
[12277] /zhes gsungs so/
[12278] /de yang da lta'i bde sdug dang snang ba 'di thams cad sngon gyi las las gyur la/
[12279] da res kyi las kyis phyi ma'i snang ba bskyed pa ste/
[12280] snga ma la las ngan pa byas pa rnams ni 'dir yang dbang po ma tshang ba dang*/
[12281] yan lag 'thing grum la sogs pa dang*/
[12282] gzugs ngan zhing phongs la gzhan dbang du gyur pa la sogs par smin la/
[12283] snga ma la las bzang po bsags pa rnams ni dbang po gsal zhing gzugs mdzes pas mthong na yid du 'ong ba dang*/
[12284] 'khor dang longs spyod dang ldan zhing rtag tu rang dbang 'byor pa la sogs par byung ba'o/
[12285] /tshe phyi ma gang du skye ba yang da lta'i bsam spyod dge mi dge la rag las te/
[12286] tshogs bsags shing sbyin pa dang tshul khrims la sogs pa spyod pa rnams bde 'gro mtho ris kyi 'jig rten du skye zhing 'khor dang 'byor pas mtho la/
[12287] bzod pa dang des pa la sogs gnas pa rnams gzugs mdzes pa dang*/
[12288] dpung gnyen dang mgon skyabs byas pas yul dbus su skye ba dang*/
[12289] kun gyis bkur zhing gzhan gyis gnod pa med par skye ba dang*/
[12290] snga ma la bla ma la gus shing chos la spyad pas/
[12291] da lta bla ma yang dag pa dge ba'i bshes gnyen dang phrad cing chos la spyod pa dang*/
[12292] yul bzang po 'dod dgu dang ldan par skye la/
[12293] snga ma la dkon mchog la gus pas mchod pa rnams ni 'dir yang legs par rab tu byung ba dang*/
[12294] bsnyen par rdzogs te tshangs par spyod pa'i tshe'i mthar thug cing*/
[12295] theg pa dam pa'i chos spyod pa dang*/
[12296] snga ma la thos bsam sgom pa la sbyangs pa rnams 'dir yang shes rab che zhing chos kyi rnam grangs tshad med ba'i sgo la thos pa dang bsam pa dang sgom pas rang dang gzhan gyi don gnyis lhun grub tu byed pa la sogs pa yon tan dpag tu med do/
[12297] /snga ma la sdig to mi dge ba'i las byas pa rnams 'dir yang ngan 'gro sna tshogs su skye la/
[12298] mtho ris thob kyang dbang po ma tshang ba la sogs pa phongs shing bsod nams chung bar skye la/
[12299] 'dir yang mi dge ba spyad pas phyi la'ang sdug bsngal dang ldan pa'i rigs su skye ba'o/
[12300] /mdor na tshe snga ma la gang byas da lta'i bde sdug dang lus sems kyi rnam pas shes la/
[12301] phyi ma gang du skye da lta'i bsam spyod la rag las te/
[12302] mdo sde sdong po bkod pa las/
[12303] snga ma ci byas da lta'i lus la ltos/
[12304] /phyi ma gar 'gro da lta'i sems la ltos/
[12305] /zhes so/
[12306] /de ltar bsam nas kyang da res mi dge ba dor dge ba bsgrub rtag tu dam pa'i chos la blo gnas dgos te/
[12307] chos ma gtogs pa gang gis kyang phan mi thogs pa'i phyir ro/
[12308] /bu mo rin chen gyis zhus pa'i mdo las/
[12309] 'di na pha dang ma dang bshes rnams dang*/
[12310] /gnyen dang rtsa lag skyabs su mi 'gyur te/
[12311] /bu dang bu mo de bzhin mgon skyabs min/
[12312] /yon tan ldan pa 'di dag ma gtogs pa/
[12313] /'jig rten mgon skyabs gyur pa gzhan 'ga' med/
[12314] /ces pa dang*/
[12315] rgyal po la gdams pa'i mdo las/
[12316] dus kyi nyen te rgyal po 'gro 'gyur na/
[12317] /longs spyod mdza' dang gnyen bshes rje mi 'brengs*/
[12318] /skyes bu dag ni gang nas gang 'gro yang*/
[12319] /las ni grib ma bzhin du rjes su 'breng*/
[12320] /zhes so/
[12321] /gnyis pa 'jig nges pa'i rgyu mtshan la bsams nas rtag tu nges 'byung dang skyo shas bskyed pa ni/
[12322] de ltar rnyed dka' ba'i dal ba thob kyang 'byung bzhi 'dus pa'i phung po yin pas 'jig par nges te 'dus byas yin pa'i phyir/
[12323] lbu ba rdos pa'i phung po dang 'dra ba 'di nam 'jig cha med pas/
[12324] da lta ma zhig pa'i rten 'di la bdag gis thar pa dam pa'i chos bya/
[12325] rmi lam rgyu ma dang 'dra ba tshe 'di'i snang ba 'dis ci byed snyam du snying nas bsam dgos te/
[12326] rin po che spungs pa'i rgyud las/
[12327] 'byung ba rags pa'i gzugs rnams la/
[12328] /bsdad pa'i sa med ya re cha/
[12329] /skyes bu brtan pa'i tshe srog la/
[12330] /dus btab med pa ya re cha/
[12331] /tshogs drug yul gyi snang ba la/
[12332] /rtag pa med pa ya re cha/
[12333] /skyes bu'i dran bsam byung tshor la/
[12334] /zad pa med pa ya re cha/
[12335] /lus las byung ba'i sdug bsngal la/
[12336] /dngas pa med pa ya re cha/
[12337] /zhes so/
[12338] /de ltar mi rtag pa yin yang*/
[12339] rtag pa dang bden par 'dzin pas tshe 'di'i snang ba la chags pa'i skye bo rnams 'khrul pas/
[12340] bdag ni de ltar ma gyur ba cig bya dgos snyam du snying nas nang du bsam pa dang*/
[12341] bdag gis gzhan la phan btags sam/
[12342] /dgra btul lam/
[12343] yul bzung ngam/
[12344] ci byas kyang de thams cad la snying po med cing bslu bas nang du rang gi sems 'ba' zhig la blta bar bya ste/
[12345] dpal mar me mdzad ye shes kyi zhal snga nas/
[12346] kye 'jig rten spyod pa dag la phar bltas pas/
[12347] /byas pa thams cad don med sdug bsngal rgyu/
[12348] /ci la bsams kyang phan par mi gda' ba/
[12349] /rang gi sems la lta ba goms par gyis/
[12350] /zhes pa ltar bsam 'tshal lo/
[12351] gsum pa 'chi nges pa'i dpe la bsams nas dgos dus stongs pa'i zab don sgom pa la gdams pa ni/
[12352] spyir 'dus kyi chos mi rtag pa'i dpe rmi lam sgyu ma la sogs pa dang 'dra ste
[12353] ched du brjod pa'i tshoms las/
[12354] kye ma 'dus byas rnam mi rtag
[12355] /skyes shing 'jig pa'i chos can yin/
[12356] /skyes nas 'jig par 'gyur ba bas/
[12357] /de bas myur du zhi ba bde/
[12358] /skar ma rab rib mar me dang*/
[12359] /sgyu ma zil pa chu bur 'dra/
[12360] /rmi lam glog dang sprin lta bu/
[12361] /'dus byas chos kyang de dang 'dra/
[12362] /zhes so/
[12363] /sgos skyes bu'i tshe mi rtag pa'i dpe/
[12364] nyi zla kha sbyor gsang ba chen po'i rgyud las/
[12365] gang zhig lus can skyes bu rnams/
[12366] /tshe ni mi rtag rmi lam 'dra/
[12367] /rmi lam gyis ni grub pa med/
[12368] /tshe ni mi rtag chu drag 'dra/
[12369] /'bab chus gcig tu bsdad pa med/
[12370] /tshe ni 'dzin med rlung dang 'dra/
[12371] /rlung gis skyes bu bzung ba med/
[12372] /tshe ni yun thung sprul pa 'dra/
[12373] /sprul pas rtag tu gnas pa med/
[12374] /tshe ni bden med sgyu ma 'dra/
[12375] /sgyu mas bden pa'i sa bzung med/
[12376] /tshe ni mi sdod 'gron po 'dra/
[12377] /'gron pos rtag tu bsdad pa med/
[12378] /tshe ni ma nges char sprin 'dra/
[12379] /sprin gyis dus tshod bzung ba med/
[12380] /de ltar skyes ba'i tshe yi tshad/
[12381] /'di ltar gcig tu ma nges te/
[12382] /glo bur ba dang thog babs su/
[12383] /dus tshod 'di 'drar bzung ba med/
[12384] /ces pa dang*/
[12385] rgya cher rol pa'i mdo las/
[12386] tshe ni mi rtag rol pa'i sprin 'dra ste/
[12387] ri gzar 'bab chu lta bur myur mgyogs 'gro/
[12388] /zhes pa dang*/
[12389] ched du brjod pa'i tshoms las/
[12390] la la mngal na gnas nas 'chi/
[12391] /de bzhin kha cig btsas ma thag
[12392] /kha cig gog po 'gog tsam na/
[12393] /de bzhin la la yongs rgyug na/
[12394] /la la rgan dang la la gzhon/
[12395] /la la dar la babs nas 'chi/
[12396] /de la mi 'di gzhon zhes te/
[12397] /gson po'i gdeng brod ci zhig yod/
[12398] /ces so/
[12399] /de ltar mi rtag pas myur du 'chi nges pa bsams te/
[12400] tshe 'di'i bya ba/
[12401] chags sdang 'thab rtsod/
[12402] le lo gsog 'jog
[12403] lo 'dod che khyad/
[12404] sde ris phyogs 'dzin/
[12405] dgra gnyen 'dul skyong*/
[12406] thos kyang don la mi 'byar ba'i kha bshad dang dang bshes gnyen thams cad kyis ci phan snyam du snying nas bsam dgos te/
[12407] gtam byar/
[12408] tshe ni yun thung shes bya'i rnam pa mang*/
[12409] /tshe yi tshad kyang ji tsam mi shes pas/
[12410] /ngang pas chu las 'o ma len pa ltar/
[12411] /rang gi 'dod pa dang du blang bar bya'o/
[12412] /zhes pa ltar/
[12413] de ring nyid nas zab mo'i chos la 'bad dgos/
[12414] de'ang phyi yul gyi snang ba la bltas pas kyang nam zla dus bzhi 'gyur bas rgyun mi rtag
[12415] nyin mtshan yud tsam 'gyur bas skad cig mi rtag
[12416] skye shi'i rim srang bsam pas gshis mi rtag
[12417] /tshong khang 'gron po bsam pas 'dus kyang 'bral ba rnams la bsams te/
[12418] myur du 'chi/
[12419] nges par 'chi/
[12420] nam 'chi cha mi 'dug
[12421] /chos min pas phan mi 'dug snyam du bsam pa dang*/
[12422] nang rang gi sgyu lus kyi na tshod/
[12423] sems kyi 'char sgo/
[12424] skyid sdug gi rim srang rnams snga phyir 'gyur ba la bsams nas kyang*/
[12425] mi rtag pa mi brtan pa 'gyur ba 'pho ba/
[12426] shi nas slar ldog pa'i dpe med pa rnams su bsams la/
[12427] skad cig thang cig kyang ma yengs par 'chi ba kho na bsams te/
[12428] spyod 'jug las/
[12429] nyin mtshan kun tu bdag gis ni/
[12430] /'di nyid 'ba' zhig bsam pa'i rigs/
[12431] /zhes so/
[12432] de yang tshe 'di las blo ma log gi bar du ting nge 'dzin sgom pa dang bya ba'i chos spyod gzhan gzhag nas kyang 'di kho na snying nas bsam dgos te/
[12433] 'khor ba las blo ldog pa la 'di bas zab pa'i chos med pa'i phyir ro/
[12434] /slob dpon chen po pad+ma'i zhal snga nas kyang*/
[12435] mi rtag yengs med 'chi bas bskul ma gdab/
[12436] /nyin mtshan thun bcad rtag tu bsgom par bya/
[12437] /zhes gsungs pa bzhin no/
[12438] /des na ring ba srid pa chags 'jig la bsams kyang tshe mi rtag
[12439] nye ba skad cig thang cig la bsams kyang tshe mi rtag
[12440] /dbang po dang yul mi rtag ste gnas skabs 'gyur/
[12441] 'khor 'dab dang nor rdzas mi rtag ste da lta yod kyang da lta med/
[12442] pha ma dang gnyen 'dun mi rtag ste 'das nas med/
[12443] yul mi dang khyim mtshes mi rtag ste bye bral mang*/
[12444] nam zla dang rgan gzhon mi rtag ste snang ba 'gyur/
[12445] bde sdug dang dgra gnyen mi rtag ste 'gron khang 'dra/
[12446] mdor na sems can thams cad skye shi la sngas gtad/
[12447] bde sdug gi gos gyon/
[12448] gzung 'dzin gyi stan bting*/
[12449] ma rig gi mal bcas/
[12450] bdag 'dzin gyi gnyid nyal/
[12451] bag chags kyi rmi lam rmi/
[12452] khams gsum 'khor ba'i khang pa na dug lnga rang tshan la spyod pa'i 'gro ba kun yang nyal yang langs pa'i gnyid dang rmi lam la thog mtha' dang sangs pa'i dus med pa 'di bsams la/
[12453] da res 'khor ba'i mun khang nas thar pa'i thabs la 'bad pa 'don dgos so/
[12454] /las dang nyon mongs dbang gyur 'khor ba pa/
[12455] /mi rtag mngon du gyur kyang bden par 'dzin/
[12456] /skye shi'i chu bor lhung yang thar mi shes/
[12457] /sna tshogs sdug bsngal myong yang bred dus med/
[12458] /yang dag bshes bral lam ston mgon med cing*/
[12459] /chos kyi mig zum ma rig mun par 'khyams/
[12460] /'di dag bsams nas rnyed dka'i dal ba la/
[12461] /spro dga'i sems bskyed dam chos bsgrub par 'os/
[12462] /yang dag lam ston ded dpon mchog gyur pa/
[12463] /mtshan ldan bla ma rnams dang mjal gyur cing*/
[12464] /zab mo'i chos mchog bdud rtsi thob dus 'dir/
[12465] /brtson pas bsgrubs te srid gsum rgya mtsho yi/
[12466] /pha rol mchog tu rgal la brtson 'tshal lo/
[12467] /tshe ni mi rtag nub ri'i grib ma bzhin/
[12468] /g.yang kha'i ljon shing rlung gis bskyod 'dra zhing*/
[12469] /sprin dang glog bzhi rtswa rtse'i zil pa bzhin/
[12470] /myur ba nyid du 'chi bar bsam 'tshal lo/
[12471] /da lta 'chi zhes snying nas ma dran na/
[12472] /le los g.yengs pas 'chi dus phan mi thogs/
[12473] /de bas da lta thog tu bab pa bzhin/
[12474] /'jigs sngangs skrag pas snying po'i don la sbyongs/
[12475] /deng nas bdag kyang nags tshal me tog can/
[12476] /skye bos stong zhing 'bab chu'i sgra grag la/
[12477] /dben zhing yid 'ong brag ri'i drung 'dug ste/
[12478] /dus bzhir snying po med ces sems pa yi/
[12479] /dge ba rgyan rgyur 'jig rten mis bskrun pa/
[12480] /kun las ches mchog bdud rtsi thob gyur cing*/
[12481] /mi rtag stong pa'i sgra chen sgrogs par shog
[12482] /sman shing me tog shang shong mdzes pa der/
[12483] /chos tshul zhi ba sprin gyi bla re can/
[12484] /rig 'dzin rgyal ba'i gser gyi glog 'gyu bas/
[12485] /tshe gcig 'od gsal snying po 'grub par shog
[12486] /thar pa'i khang bzangs rin chen pho brang nas/
[12487] /chos tshul zhi ba rnga sgra'i dbyangs grag pas/
[12488] /ma lus 'gro kun ma rig gnyid sangs te/
[12489] /gdod ma'i sa la mngon par byang chub shog
[12490] /skyo bas sems pa'i rang bzhin gsal ba can/
[12491] /zhi ba'i nags su gcig pu 'gro 'dod nas/
[12492] /snying nas smon pa'i tshig gi dbyangs smras pa/
[12493] /mos dge dag pas myur du 'grub par shog
[12494] /ces bya ba ni bar skabs kyi tshigs su bcad pa dag go
[12495] /gnyis pa 'chi ba'i rtags brtag pa ni/
[12496] thal 'gyur las/
[12497] 'chi ba'i rtags kyang nyi shu gcig
[12498] /dur khrod dben pa'i phyogs song la/
[12499] /bla ma mchod cing gtang bar bya/
[12500] /gzhan yang bza' dang btung ba yis/
[12501] /'gro ba gzhan yang mgu byas te/
[12502] /de nas phyi nang gsang ba yi/
[12503] /'chi ba'i rtags kyang brtag par bya/
[12504] /zhes gsungs pas/
[12505] tha mal pa nam 'chi mi shes pa kun kyang*/
[12506] mo dang pra la sogs pas rtog pa phyi rol pa la sogs pa 'jig rten pa las khyad par du 'phags pa/
[12507] rnal 'byor pas dus nges par gzung ba ni/
[12508] mi med pa'i lung stong ngam/
[12509] dgon pa'am/
[12510] dur khrod dam/
[12511] nags khrod dam/
[12512] ri bo'i ljongs la sogs par song la/
[12513] tshe gzugs brtag pa la sogs pa rnams bya ste/
[12514] nyi zla kha sbyor las/
[12515] 'chi bdag bdud ni ldang dus kyi/
[12516] /'chi ka'i bar do 'di ltar brtag
[12517] /dben pa'i gnas sam lung stong du/
[12518] /'chi ba'i dus tshod gzung ba gces/
[12519] /zhes so/
[12520] /brtag pa dngos la thun mong ma yin pa dang*/
[12521] /thun mong ma gnyis las/
[12522] dang po ni/
[12523] de nyid las/
[12524] nam mkha'i khams su gzugs brnyan ni/
[12525] /mi rtag gyur te yal ba na/
[12526] /zla gzugs med de 'chi ba yin/
[12527] /yan lag bzhi chad zla bzhi na'o/
[12528] /de steng mgo chad zla gsum na'o/
[12529] /stod smad bye na zla gnyis na'o/
[12530] /thum por 'dril na zla gcig na'o/
[12531] /de yi dus tshod shes par bya/
[12532] /gnam sa gnyis kyi 'brel thag ni/
[12533] /gal te chad par gyur pa na/
[12534] /zhag ni bcu dgu las mi thub/
[12535] /ri rab kyi ni logs dag nas/
[12536] /seng+ge dkar mo'i mi babs nas/
[12537] /bcu drug zhag gis gdon mi za/
[12538] /gal te ri dang thang mtshams su/
[12539] /dpag bsam ljon shing sked chag na/
[12540] /'di dag kyang ni mkhas pas brtag
[12541] /rgya mtsho chu yi spris yal na/
[12542] /'di yang rim pa mkhas pas dbye/
[12543] /sa yi grong khyer dag tu ni/
[12544] /dge sbyong du ba nyid chad na/
[12545] /zhag ni dgu na de bzhin 'gum/
[12546] /ri rab ri yi rtse mo la/
[12547] /mi 'gyur nyi ma nub gyur na/
[12548] /zhag gsum na ni de yang 'chi/
[12549] /cho ga rnams ni rab spangs la/
[12550] /rang rig snying po'i don la brtag
[12551] /ri rab dag gi khong gseng nas/
[12552] /mkha' 'gro ma yi sgra chag na/
[12553] /bcu gsum nyid dam lnga na'o/
[12554] /gal te dpag bsam ljon shing las/
[12555] /'chi bdag dag gi bdud langs na/
[12556] /bzhag bdun gyis ni gdon mi za/
[12557] /de ni phan par mi 'gyur gyi/
[12558] /stong pa nyid la goms pa gces/
[12559] /zhes so/
[12560] /gnyis pa thun mong ba ni/
[12561] yang de nyid la/
[12562] yan lag sen po'i bkrag med na/
[12563] /zla ba dgu na gdon mi za/
[12564] /skyes bu'i mig gi spris yal na/
[12565] /de bzhin zla ba lnga na'o/
[12566] /'chi bdag gshin rje nyid langs na/
[12567] /zhag ni nyi shu gcig na 'chi/
[12568] /de la cis kyang phan pa med/
[12569] /rkang pa'i long bu phyir 'thon na/
[12570] /de bzhin zla ba gcig na'o/
[12571] /gal te gzhan gyi lus rtog na/
[12572] /skyes bu nad kyis btab pa'i tshe/
[12573] /so yi rtsa bar dreg pa 'chags/
[12574] /zhag dgu na ni de yang 'chi/
[12575] /de bzhin sna tshogs zhag lnga na/
[12576] /de bzhin du yang 'chi ba'o/
[12577] /yan lag yang yang bskyod bskum byed/
[12578] /de ni nyi ma bdun na'o/
[12579] /mig ni 'bru tshugs blta ba na/
[12580] /zhag gsum na ni tro ta'o/
[12581] /mig gi tshigs rnams rab 'khrul na/
[12582] /de ni zla ba phyed na'o/
[12583] /'gram pa yi ni rgyud chad na/
[12584] /de bzhin zhag ni bcu dgu na/
[12585] /skyes bu tshe yi 'du byed byed/
[12586] /dbugs ni brtsegs mar yang rgod na/
[12587] /de yang zla ba drug na'o/
[12588] /sna yi ma si ka chad na/
[12589] /zhag bdun na ni 'gum par 'gyur/
[12590] mig gi ba ra na chad na/
[12591] /zhag lnga dag na de yang 'gum/
[12592] /'gram pa g.yon gyi sha shor na/
[12593] /zhag gcig na ni de bzhin 'gum/
[12594] /steng 'og so ni 'thams gyur na/
[12595] /zhag gsum gyis ni gdon mi za/
[12596] /lce la nag po'i thig le byung*/
[12597] /zhag gnyis kyis ni de yang 'gum/
[12598] /rna ba mgo la 'byar gyur na/
[12599] /de ni de nub nam phyed do/
[12600] /brang gi lheng sna zhom pa na/
[12601] /zla ba phyed kyis gdon mi za/
[12602] /gnyid log rtsa ni med pa na/
[12603] /de yang zla ba phyed na'o/
[12604] /zhes so/
[12605] /gsum pa bzlog pa'i thabs bstan pa ni/
[12606] zhing khyad par can la tshogs bsag pa dang*/
[12607] 'byung ba'i rten 'brel gyi 'khor lo bya ba dang*/
[12608] gdon la glud kyis bslu ba dang gsum gyis tshe zad pa las kyang zlog par bshad de/
[12609] de nyid las/
[12610] de ltar lus la rtags byung na/
[12611] 'chi ba bslu ba'i cho ga bshad/
[12612] /skyes bu bzlog pa'i las brtsam pas/
[12613] /rang gi bla ma dge 'dun dang*/
[12614] /tshogs bsag zhing ni khyad par la/
[12615] /yon dang ston mos mnyes byas la/
[12616] /cho ga 'di dag brtsam par bya/
[12617] /'byung ba'i sgra rnams cha mnyam phyir/
[12618] /ta la yi ni lo ma la/
[12619] /'byung ba lnga yi 'khor lo ni/
[12620] /rtsis bzhi lte ba mu khyud bcas/
[12621] /sa chu me rlung nam mkha' yi/
[12622] /'khor lo dag ni lnga byas la/
[12623] /kha dog dag ni 'byung bas dbye/
[12624] /lte ba rtsigs dang lnga rnams la/
[12625] /rang rang gi ni yi ge lnga/
[12626] /mu khyud A li'i tshogs kyis bskor/
[12627] /de ltar 'khor lo rnams bris te/
[12628] /mchod dang bstod dang dag pa bshags/
[12629] /so so'i ci 'dod gsol ba gdab/
[12630] /lte bar 'byung ba'i lha bsams la/
[12631] yi ge'i grangs ni brjod la bstim/
[12632] /de nas kham phor kha sbyar du/
[12633] /'khor lo de kun bcug nas ni/
[12634] /tshon skud lnga yis rgya gram bcing*/
[12635] /shing dang chu dang me dang sa/
[12636] /rigs mi mthun pa'i kha rlangs la/
[12637] /de kun bsgres la ngar zan dang*/
[12638] /bsrel la gzugs ni khru gang bya/
[12639] /dbang po lnga la yi ge ni/
[12640] /rgya shog bris te khol bton gzhug
[12641] /des ni 'byung ba nyam pa gso/
[12642] /gal te gdon gyis bzung ba la/
[12643] /ngar zan skyes bu'i lo song tshad/
[12644] /kha dog nyid ni sgyur byas la/
[12645] /rang gi dri ma gos dum dang*/
[12646] de bzhin 'byung ba'i rdzas rnams kyang*/
[12647] /zan dang bsres nas gzugs su'o/
[12648] /bal tshon dar dang sgro rnams kyis/
[12649] /gzugs de rnams ni brgyan byas la/
[12650] /de rnams dang ni mthun pa yi/
[12651] /gtor ma dag kyang de bzhin no/
[12652] /de gzugs tha mar ngar zan ni/
[12653] /rnal 'byor lo grangs tsam gyis bskor/
[12654] /byin gyis brlabs la tshig 'di brjod/
[12655] /khyer cig khyer cig stobs ldan rnams/
[12656] /sred dang chags dang zhen pa dang*/
[12657] /dran dang bzung dang bsams dang reg
[12658] /glod dang zhi dang grol bar mdzod/
[12659] /tshig ni de kun lan gsum brjod/
[12660] /de nas chu bo'i gzhung la bskyal/
[12661] /'chi ba las ni bzlog pa la/
[12662] /the tshom med do na rag kan/
[12663] /ces so/
[12664] /bzhi pa 'chi ka'i snang ba bstan pa ni/
[12665] 'byung ba so so la thim dus rtsa rlung 'khrugs pa'i snang ba so so ste/
[12666] sa sa la thim pa'i rtags su lus lci zhing ldang mi nus/
[12667] chu chu la thim pa'i rtags su kha dang sna'i chu phyir lug nas 'ong*/
[12668] de nas skam/
[12669] me me la thim pa'i rtags su lus kyi mtha' 'khob bzhi nas drod 'chor/
[12670] bkrag dang gzi mdangs sdud/
[12671] rlung rlung la thim pa'i rtags su dbugs brtsegs ma 'byung zhing lus kyi stobs 'chor te/
[12672] nyi zla kha sbyor las/
[12673] sa ni sa la thim pa dang*/
[12674] /de bzhin chu dang me dang rlung*/
[12675] /so so rang la thim pa ni/
[12676] /skyes bu'i lus la 'di ltar 'ong*/
[12677] /sa ni rang la rang thim pas/
[12678] /lus ni lci zhing zas mi len/
[12679] /langs dang 'gro ba'i stobs kun zad/
[12680] /chu ni chu la thim pa'i tshe/
[12681] /kha sna'i chu ni 'dzag par byed/
[12682] /de bzhin me la me thim pas/
[12683] /kha sna dag ni rab tu skam/
[12684] /lus kyi mtha' yi drod rnams 'chor/
[12685] /de bzhin rlung la rlung thim pas/
[12686] /dbugs ni ngar ngar yan lag 'phra/
[12687] /mig kyang gyen la bzlog pa'o/
[12688] /zhes so/
[12689] /lnga pa gdab pa'i man ngag la gsum ste/
[12690] goms pa rab dbyings rig rang so la bzhag pa/
[12691] 'bring 'pho ba sbyang ba/
[12692] tha ma gzhan rkyen la ltos pa'o/
[12693] /dang po ni/
[12694] rnal 'byor pa gcig pur 'chi ba rnams 'od gsal gyi snang ba la 'du 'bral med na dus der yang gzhan la mi ltos par rang snang gsal bas de'i ngang las ma yengs par bzhag ste/
[12695] lus gnad bzhugs stangs gsum gang rung ngam skyil krung ngam/
[12696] seng ge'i nyal lugs kyis rig pa dbyings rig gtad pa'i ngang la shi na/
[12697] skad cig de la yar gyi zang thal du grol te chos nyid kyi bar do med pa ni/
[12698] yang de nyid las/
[12699] de tshe skyes bu skal ldan de'i/
[12700] /snang ba nyid ni rang gsal na/
[12701] /mi gnas shes pa rang so zhes/
[12702] /zhes pa dang*/
[12703] phung po seng ge'i nyal lugs kyis/
[12704] /rig pa nyid ni mig la gtad/
[12705] /yid tsam bar snang lam du bya/
[12706] /dbyings dang rig pa ma 'gyur na/
[12707] /mi de bar do med par ni/
[12708] /sangs rgya ba la the tshom med/
[12709] /shi ba'i dbugs kyang dal bar 'gyur/
[12710] /ces so/
[12711] /dbyings rig goms pa rnams ni 'chi dus gangs sam brag phug gam mi la sogs pa sems g.yeng ba'i rkyen med par 'chi ba gnad che ste/
[12712] zhi ba lhas kyang*/
[12713] drung na 'khod pa su dag kyang*/
[12714] /mya ngan byed pa yang med pas/
[12715] /'di yis sangs rgyas rjes dran sogs/
[12716] /sus kyang g.yengs par gyur pa med/
[12717] /ces gsungs pa bzhin no/
[12718] /gnyis pa ni sngar bstan pa bzhin 'pho ba'i gnad bya ste/
[12719] de'ang rlung rnam shes la 'jug dus srog rlung snying ga nas gnas bteg pa'i dus yin pas rig pa snying nas rang gi bla ma'i sku tshon gang bar bsams pa hig gi sgra bdun nam nyer gcig gis tshangs bug la 'phangs pas ka dag gi sa la skad cig gis zang thal du grol te/
[12720] nyi zla kha sbyor las/
[12721] rlung bzhi rim gyis zhi nas kyang*/
[12722] /rlung chen gcig gis bskyod pa'i tshe/
[12723] /zhes pa nas/
[12724] rnam shes rlung zhon rlung la sbyang*/
[12725] /de yang gong du 'byongs pa gces/
[12726] /rig pa bsdu dang 'phang ba gces/
[12727] /de yang hig gis 'phang ba'o/
[12728] /de nyid bla ma'i zhal la thug
[12729] /ces so/
[12730] /rig pa'i ye shes rlung rnam shes la 'jug dus 'dir 'pho bas/
[12731] gdams pa rnams 'dir gsal 'debs te/
[12732] de nyid las/
[12733] de tshe bla ma'i man ngag rnams/
[12734] /rang gi rgyud la 'dris par bya/
[12735] /don 'di rnams kyis gsal yang gdab/
[12736] ces so/
[12737] /dbugs 'pho dus yul dang gnas la 'jug pa 'pho ba dang*/
[12738] sku dang ye shes la 'jug pa dbyings rig gi gdams pa gnyis yin la/
[12739] dbyings rig la'ang goms pa can gzhan rkyen la mi ltos pa dang*/
[12740] ltos pa gnyis su bshad pas na/
[12741] man ngag gi rnam pa gsum du byung ba'i gnas de yin no/
[12742] /gsum pa gzhan rkyen la ltos pa ni/
[12743] /dus der bla ma'am rdo rje'i spun srid dam tshig la sel med pa cig gis gsal 'debs te/
[12744] de'ang da lta'i 'od gsal skyel ma dang 'dra la/
[12745] bar do'i 'od gsal sun ma dang 'dra bas/
[12746] de gnyis gung sbrel ba'i phyir/
[12747] dbyings rig skyel ma 'dra ba'i snang ba bstan la/
[12748] kye rigs kyi bu da lta'i 'od gsal 'di rang byung gi ye shes dngos yin gyis 'di'i ngang la sems ma bcos par zhog dang*/
[12749] yar gyi zang thal du khyod sangs rgya'o/
[12750] /de'ang snang ba 'di ma 'gyur bar ltos dang*/
[12751] da lta'i 'od gsal 'di chos nyid ma'i 'od gsal snang ba thams cad sangs rgyas kyi zhing du 'char ba dang 'dres par 'gyur ro/
[12752] /de'i tshe rang snang du ngo shes par gyis shig
[12753] de'i tshe ka dag gi sa la khyod sangs rgya'o/
[12754] /der ngo ma shes na 'od gsal lhun grub la thim dus sku dang ye shes kyi snang ba 'char ro/
[12755] /de nas ye shes bzhi sbyor gyi snang ba 'char ro/
[12756] /de nas lhun grub kyi sgo brgya 'char bas khyod kyis rang snang du ngo shes par gyis shig
[12757] rang ngo shes ma thag ka dag gi sar khyod bde bar gshegs so zhes lan gsum brjod la/
[12758] rang nyid kyang snang ba de la dar cig mnyam par bzhag cing yang de la gsal gdab bo/
[12759] /des grol nges te/
[12760] nyi zla kha sbyor las/
[12761] gal te dbyings rig mi gsal na/
[12762] chos nyid bde ba'i bar ma dor/
[12763] /rig pa'i snang ba gzung ba'i phyir/
[12764] /sngar bstan 'od rnams yid la bya/
[12765] /des ni bden pa'i snang ba thob/
[12766] /gal te de dag mi gsal na/
[12767] /rang gi bla ma gnas pa na/
[12768] /gong gi man ngag gsal yang gdab/
[12769] /bla ma med na rdo rje spun/
[12770] /shes pa'i gsal yang gdab par bya/
[12771] /zhes so/
[12772] /de ltar man ngag 'debs 'phro la shi ba'am/
[12773] chos rig mi mthun pa gzhan dag 'chi ka ma la man ngag rin po che rnam pa gsum gyis gzhan la phan gdags par bstan pa ni/
[12774] de'ang phyi dbugs chad nang dbugs ma chad pa'i dus der/
[12775] bdag nyid kyis skad cig gi bar du chos nyid mngon sum gyi dgongs pa la gnas par byas la/
[12776] de nas pha rol po dbugs dang bral la khad pa de'i kha sna gsum dang rang gi kha sna gsum sprad la rlung yar 'gro ba la dum bu gsum/
[12777] tshur sdud pa la gsum las/
[12778] phar gyi dum bu dang po A+oM dkar por bsams la 'phang*/
[12779] gnyis pa AHdmar por bcas te 'phang*/
[12780] tha ma gang yang mi bsam par 'phang ngo*/
[12781] /tshur gyi gsum ka la hU~M du bsams te de'i shes pa hUM mthing ga bdag gi rig pa la drang*/
[12782] ngag tu yang hU~M zhes rgyu zhabs 'ubs la drag tu drang ngo*/
[12783] /de'i dus su rang gi lus ngag yid gsum stobs bskyed la 'ubs 'ubs nang du drangs pas/
[12784] kho'i rlung tsha sib kyis bdag gi khong du 'byung bar nges so/
[12785] /de'i dus su pha rol po de'i mig drung hrig gis 'ong*/
[12786] de nas lus kyang har gyis ldang nus pa 'ong*/
[12787] de ltar byung dus mig gi de kho na nyid chos nyid mngon sum gyi snang ba bstan la/
[12788] mig har byung dus thig le stong pa'i sgron ma mtheb mdzub kyis ngo sprad pa ltar bcug nas/
[12789] 'od gsal rang la yod pa de 'di ka yin te 'di nyid lus las 'thon dus chos nyid bar do rang chas su 'char ba rang snang 'di ka yin gyis gzhan ma yin pas rang ngo shes par gyis shig ces lan gsum btab la/
[12790] snang ba de mthong ngam gdams ngag de go'am zhes brjod dus skad thon na bzang*/
[12791] brda byung yang thebs pa yin pas/
[12792] chos nyid kyi bar do la mi rtog pa'i ting nge 'dzin thob ste sangs rgya bar nges so/
[12793] /de yang nyi zla ga sbyor las/
[12794] gal te gzhan gyi don byed na/
[12795] /de nyid thugs rjes gzung ba'i phyir/
[12796] /sgo gsum dag ni sgo sprad de/
[12797] /dbugs ni btub dang rngub dang 'phang*/
[12798] /yi ge 'bru gsum gzhug pas ni/
[12799] /lus dang ngag yid stobs bskyed phyir/
[12800] /dbugs dang bcas te mkhas pas bya/
[12801] /de ltar yang dang yang byas pas/
[12802] /de yi snang ba 'di lta bu/
[12803] /gal te lus kyi stobs rnyed na/
[12804] /gdams pa dag ni gdab par bya/
[12805] /'on te shes pa gsal gyur na/
[12806] /dgongs pa nyid la mnyam par gzhag
[12807] /dbang po'i sgo rnams rang drung na/
[12808] /mig gi de nyid blta ru gzhug
[12809] /mnyam par gnas pa'i sems byung na/
[12810] /mi rtog ldan pa'i ting 'dzin thob/
[12811] /ces so/
[12812] /gdams ngag 'di ni tshang sprugs su gdab pa zhe bya ba rdzogs pa chen po 'di'i gnad gal po che cig yin no/
[12813] /de ltar dbang po bsdus nas kyang slar shi ba log par byed pa'i gnad kyis gsal 'debs na/
[12814] da lta ma shi ba la brtson 'grus bskyed nas sgom pa gal che'o/
[12815] /drug pa skye gnas kyi rtags bstan pa la drod spyi bor yal na rab ka dag 'bring bar dor tha ma sprul skur dbugs 'byin par nges la/
[12816] skye bo tha mal pa rnams mtho ris su skye bas dbugs 'byin no/
[12817] /de'ang 'chi dus mig rab rib byed cing mtshan mar drod 'dus na byol song du skye'o/
[12818] /lag pa g.yas g.yob cing drod spyi bor 'dus na lha'o/
[12819] /tshig 'chol zhing mchan khung g.yas su drod 'dus na lha min no/
[12820] /rkang pa g.yos sa la rdeb cing drod rkang mthil du 'dus na dmyal ba'o/
[12821] /lus ser zhing bkrag med la drod khar 'dus na yi dgas so/
[12822] /tshig gsal zhing dran pa ma nyams par drod mig tu 'dus na mi'i skye gnas su skye'o/
[12823] /yang de nyid las/
[12824] phyi yi snang ba 'di lta bu/
[12825] /gal te drod ni gyen yal na/
[12826] /dbugs chen 'byin par 'gyur ba yin/
[12827] /mig ni mi gsal rab rib na/
[12828] /ngan song gnas rnams dag tu skye/
[12829] /lag pa dag ni g.yas g.yob na/
[12830] /mi de lha yi gnas su'o/
[12831] /kha nas tshig ni 'chol ba ni/
[12832] /lha min gnas su de bzhin skye/
[12833] /rkang pa g.yon pa sa la rdeb/
[12834] /de ni dmyal ba'i gnas su'o/
[12835] /lus kyi mdog ni ser bkrag med/
[12836] /de ni yi dgas yul du'o/
[12837] /kha nas sems can skad 'don na/
[12838] /de ni byol song gnas su'o/
[12839] /yang na kha lkugs so 'thams na/
[12840] /de bzhin byol song skye gnas so/
[12841] /tshig gsal dran pa ma nyams na/
[12842] /de ni mi yi gnas su'o/
[12843] /phyi yi rtags ni de dag dang*/
[12844] /nang gi rtags ni 'di dag sbyar/
[12845] /spyi bor drod rnams 'dus pa na/
[12846] /de ni lha yi gnas su'o/
[12847] /de bzhin rkang mthil drod 'dus na/
[12848] /de ni dmyal ba'i gnas su'o/
[12849] /mchan khung g.yas su drod 'dus na/
[12850] /de ni lha min yul du'o/
[12851] /de bzhin khar ni drod 'dus na/
[12852] /mi de yi dgas gnas su skye/
[12853] /de bzhin mtshan mar drod 'dus na/
[12854] /de ni byol song skye gnas so/
[12855] /mig tu drod rnams 'dus pa na/
[12856] /mi yi gnas su skye ba yin/
[12857] /de ltar rtags dang su ldan pa/
[12858] /'di ni nges pa kho na'o/
[12859] /zhes so/
[12860] /de dag las khyad par du byol song du skye na mtshan mar drod 'dus pa dang*/
[12861] so 'thams pa'am/
[12862] /kha nas dud 'gro'i skad sna tshogs 'don pa'am/
[12863] /mig rab rib kyi snang bas khegs pa ni phyi nang gi rtags 'dzoms par bshad do/
[12864] /bdun pa skye gnas sbyang ba'i cho ga la gsum ste/
[12865] 'chi khar sbyang ba/
[12866] ro la sbyang ba/
[12867] rjes la sbyang ba'o/
[12868] /dang po ni/
[12869] nyi zla kha sbyor las/
[12870] yi ge a yi sbyor ba yis/
[12871] /dbugs dang de yi grangs dang sbyar/
[12872] /gal te de bar ma shi na/
[12873] /spyi bor kha gtad dbugs kyis ni/
[12874] /shes pas lus kyi dkyil du yang*/
[12875] /a ni dmigs te bsdu bar bya/
[12876] /zhes pa dang*/
[12877] de ltar cho ga ldan pa'i tshe/
[12878] /mi de'i dbugs dang ma bral na/
[12879] /yi ge dbugs dang bcas pa yis/
[12880] /the tshom med par gnas nas sbyongs/
[12881] /zhes pas/
[12882] 'gro ba phal pa chos 'di'i sgo ma mthong ba rnams mtho ris su drang ba'i phyir thabs 'di bshad de/
[12883] mi de'i snying nang du  dkar po'i 'od kyi gong bu sgo nga lta bu bsam du bcug la/
[12884] de yar la yar la song bar dmigs pa zung cig byas la/
[12885] rang nyid kyis kyang de'i rnam shes de ltar gyur pa la dmigs nas/
[12886] a mi de'i lo grangs rlung phyir 'gro ring po dang bstun la dus thung du dbyangs dang bcas pas bzlas te/
[12887] dbugs khrog khrog 'gro dus de'i spyi bo kha gtad la a a zhes nyi shu rtsa gcig brjod pas rlangs phyu ru ru 'ong ste/
[12888] sdig can yin yang mtho ris su 'drongs la/
[12889] yid dpyod kyi lta sgom can yang chos nyid du 'drongs so/
[12890] /gal te dmyal bar skye ba'i rtags can yin na dbugs dang 'bral dus su de'i rnam shes snying ga'am/
[12891] lte bar ar dmigs te 'od lngar mer gyis zhu ba la rang gi bla dar cig gnas pas gnas gong du 'drongs so/
[12892] /yi dgas dang*/
[12893] byol song dang*/
[12894] lha min dang*/
[12895] lha dang*/
[12896] mi rnams kyang gong nas gong du 'drongs la/
[12897] mir skye ba thar pa la 'drongs so/
[12898] /'og ma'i sdug bsngal mi myong bar gong ma'i bde ba rnyed pa'i thabs kyis phan 'dogs pa'i cho ga'o/
[12899] /de'ang dmigs pa sped 'phro la shi na gong du 'drongs la/
[12900] rdzogs na snga ma bzhin no/
[12901] /gnyis pa ro la sbyang ba ni/
[12902] ro de'i mdun du maN+Dal khru do pa la sogs pa byas te gur gum la sogs pa dri bzang pos chag chag btab la pad+ma 'dab brgyad mdzes tshon du bris pa'i dbus su rin po che'am rdza yin na sa dkar gyis bsgyur ba'i bum pa kha rgyan mgul chings gzungs thag dang bcas pa'i nang du chu gtsang ma bum rdzas dang bcas pas bkang ba'i phyogs bzhi mtshal lam ldong ros kyis a bzhi bris pa bzhag la/
[12903] bum pa 'od lnga'i gzhal yas khang du bsams pa'i nang du ston pa kun tu bzang po mthing ga mnyam gzhag dang bcas pa yab yum gyi phyogs mtshams su rigs lnga'i sangs rgyas dang*/
[12904] steng du bla ma brgyud pa rnams bsams la/
[12905] skad cig gis spyan drangs te bstim nas/
[12906] A+oM AHhU~M swA hA dang a 'bum phrag gcig gis bsnyen pa byas la/
[12907] bar bar du A+oM a b+h+ya rgya taM keM/
[12908] che ge mo'i sdig pa dang sgrib pa thams  cad shAn+tiM ku ru ye swAhA/
[12909] zhes brjod cing*/
[12910] gzungs thag nas bzung ste rang nyid rdo rje sems dpar bsams pa'i 'od zer gzungs thag la 'khril te song bas bla ma dang lha so so'i sku'i cha shas nas bdud rtsi babs pas bum pa khengs par bsams la/
[12911] mchod pa dang bstod pa ci shes pas bstod de/
[12912] mthar a a zhes brjod pas ye shes pa gshegs/
[12913] dam tshig pa chur zhu bar bsams la/
[12914] bum pa de ro'i spyi bor bzhag ste/
[12915] a lo grangs tsam brjod nas/
[12916] bum pa'i chu de ye shes lnga'i chu rgyun du dmigs la a dang bcas pas bkrus pas sgrib pa dag par bsams te a mang du brjod pas/
[12917] dmyal ba'i gnas nas 'drongs par nges so/
[12918] /de nas bum pa mgrin pa bzung la b+h+ya lo grangs kyis bkrus pas yi dgas nas 'drongs so/
[12919] /de nas bum pa gsang gnas su bzung la/
[12920] rgya dang rlung gi bsre ba bsdoms pas byol song las 'drongs so/
[12921] /de nas bum pa mchan khung du bzung la keM brjod nas bkrus pas lha min nas 'drongs so/
[12922] /de nas bum pa spyi bor bzung la taM brjod nas bkrus pas lha'i gnas nas 'drongs so/
[12923] /de nas A+oM AHhU~M swAhA zhes brjod cing bum pa snying gar bzung nas bkrus pas mi'i skye gnas ngan pa sbyangs te/
[12924] mi lus rin po cher drangs tshe des thar pa'i skal ba can du 'drongs so/
[12925] /de ltar zhag gsum mam lnga'am bdun du byas nas/
[12926] phung po bsregs sam bskyal na lha mi khyad par can nam rnam par grol ba'i rtags nam mkha' la mi 'byung mi srid pa'o/
[12927] /de dag kyang nyi zla kha sbyor las/
[12928] de nyid shi bar gyur ba'i tshe/
[12929] /zag par bcas pa'i phung po la/
[12930] /bum pa spyi bor bzhag nas ni/
[12931] /yi ge yi ni 'bru nyid dang*/
[12932] /ye shes chu rgyun gyis sbyangs na/
[12933] /dmyal ba'i gnas rnams stongs nas ni/
[12934] /de yi ltag tu de bzhin no/
[12935] /yi dgas rtags dang ldan pa la/
[12936] /yi ge b+h+ya yi sbyor ba yis/
[12937] /dbugs dang bcas te grangs ni bdun/
[12938] lce yi steng du b+h+ya bzhag ste/
[12939] shes pas ngo bo de yis bsdu/
[12940] /de bzhin bum pa kha yi steng*/
[12941] /ye shes chu rgyun gyis bkrus na/
[12942] /yi dgas gnas rnams stongs nas ni/
[12943] /mi de yang ni de ltag go
[12944] /byol song rtags dang su ldan pa/
[12945] /yi ge rgya yi sbyor ba yis/
[12946] /'di yi gnas rnams sbyang bar bya/
[12947] /dbugs dang bcas te lan grangs dgu
[12948] /mtshan ma rgya yis btab nas ni/
[12949] /shes pa rnams ni stong pa yis/
[12950] /yang yang rlung dang bcas pas 'phang*/
[12951] /de bzhin bum pa mtshan ma'i steng*/
[12952] /ye shes chu rgyun gyis bkrus na/
[12953] /byol song gnas rnams stongs nas ni/
[12954] /mi de yang ni de ltag go
[12955] /gang zhig lha yi rtags byung na/
[12956] /yi ge taM gi sbyor ba yis/
[12957] /dbugs dang bcas te grangs ni yang*/
[12958] /bcu gcig ldan pas shes pa sbyang*/
[12959] /spyi bor yi ge taM zhes bsam/
[12960] /shes pa zag med mig tu drang*/
[12961] /de bzhin bum pa spyi bo'i steng*/
[12962] /ye shes chu rgyun gyis sbyangs nas/
[12963] /lha yi gnas rnams stongs nas ni/
[12964] /des ni mi yi skye gnas 'thob/
[12965] /lha min rtags dang su ldan pa/
[12966] /yi ge keM gi sbyor ba yis/
[12967] /dbugs dang bcas te nyi shu'i grangs/
[12968] /mchan khung nyid ni g.yas su yang*/
[12969] /yi ge keM ni mkhas pas bzhag
[12970] /shes pa mnyam pa chen por spro/
[12971] /de bzhin bum pa mchan khung ste/
[12972] /ye shes chu rgyun gyis bkrus na/
[12973] /lha min gnas rnams stongs nas ni/
[12974] /de yang mi yi skye gnas 'thob/
[12975] /de ltar rjes su bzung ba yis/
[12976] /rim pa'i gnas rnams 'phos nas ni/
[12977] /rim pas tshe tshad nyung gyur nas/
[12978] /mi yi gnas kyi bde ba rnyed/
[12979] /mi de'i dbugs dang ma bral na/
[12980] /yi ge dbugs dang bcas pa yis/
[12981] /the tshom med par gnas rnams sbyongs/
[12982] /gal te dbugs dang bral ba la/
[12983] /phung po'i gnas su bum pa yis/
[12984] /ye shes chu rgyun gyis sbyangs na/
[12985] /de yang the tshom mi za'o/
[12986] /zhes so/
[12987] /de'ang ma shi ba la rtags drug byung ba de gnas de dag gi yi ge bsams la dbugs kyis steng du drangs na gong du 'drongs pas bum pa mi dgos la/
[12988] shi nas ro yi gnas su yi ge de dag bsams te bum pas bkrus pas 'drongs pa yin no/
[12989] /de'ang gnas gzhan du skyes zin na'ang cho ga'i byin rlabs kyis/
[12990] dmyal ba la sogs pa de dag gi tshe'i tshad rmi lam du rmis pa tsam gyis skad cig dang thang cig dang yud tsam zad nas mi'i gnas su skye'o/
[12991] /'o na 'gro ba'i gtso bo lha ma yin nam zhe na/
[12992] 'gro ba'i gtso bo mi yin te/
[12993] mi'i rten la 'bad na tshe gcig gis thar pa rnyed cing gong nas gong du gnas 'dem du yod la/
[12994] lha rnams ni gong nas 'og tu lhung ba dang tshe gcig gis thar pa mi thob pa dang*/
[12995] rab tu byung ba dang bsnyen par rdzogs pa la sogs pa'i yang rten ma yin pas/
[12996] thun mong gi dge ba khyad par can yang mi 'grub na/
[12997] mchog dge bsam mi khyab lta ci smos te/
[12998] nyes pa yang lha bsad na ltung byed kyi cha shas sbom po las mi skyed la/
[12999] mi bsad nas phab pa 'byung ba'i phyir ro/