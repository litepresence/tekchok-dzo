[5956] /de ltar lam dngos bstan nas/
[5957] da ni lam gyi khyad par dbang po yang rab rnams ma bsgoms par grol ba'i thabs mchog tu gsang ba khregs chod kyi man ngag gtan la dbab pa la gsum ste/
[5958] ngo rang thog tu dbab pas la bzla/
[5959] thag tshig thog tu bcad pas chings bsdam/
[5960] gdeng grol thog tu bcad pas 'phrang bsal ba'o/
[5961] /dang po la gsum ste/
[5962] rang bzhin rdzogs pa chen po spang blang bya rtsol las 'das pa'i gshis nam mkha' lta bur gtan la dbab pa/
[5963] chos zad blo 'das kyi dgongs pa zang thal rjen pa'i ye shes 'pho 'gyur med par ngo sprad pa/
[5964] lhun mnyam yangs pa chen po'i klong du thams cad ye nas 'das zin pas bcings grol spang blang med pa'i ngang du 'khor 'das ming med chen por la bzla ba'o/
[5965] /dang po la gsum ste/
[5966] rang bzhin rdzogs pa chen po byar med nam mkha' lta bu'i don spyir bstan pa/
[5967] 'ching grol gnyis su med pa'i rang sems stong pa rtsa bral chen por thag bcad pa/
[5968] yul snang blo'i me long tshogs drug mnyam pa chen por khyab gdal ba'o/
[5969] /dang po ni/
[5970] phyi snang ba nang rig pa bar gzung 'dzin snang rtags 'khor 'das kyis bsdus pa'i chos thams cad ye stong yongs stong chen po/
[5971] snang stong blos stong chen po/
[5972] dag stong grol stong chen po/
[5973] yod ma myong med ma myong*/
[5974] bden ma myong*/
[5975] brdzun ma myong*/
[5976] 'khrul ma myong grol ma myong*/
[5977] 'khor ma myong*/
[5978] 'das ma myong*/
[5979] yin ma myong min ma myong*/
[5980] snang ma myong stong ma myong*/
[5981] thams cad mnyam gdal/
[5982] khyab pa phyam gdal/
[5983] yin min phyogs gdal/
[5984] yod med snang gdal/
[5985] mi g.yo mnyam gdal/
[5986] lhun mnyam ye gdal/
[5987] ngang mnyam gzhi gdal/
[5988] yangs pa/
[5989] phyam pa/
[5990] sangs pa/
[5991] grol ba/
[5992] zad pa/
[5993] stongs pa/
[5994] phyam phyal har sangs/
[5995] khyab gdal yer sangs/
[5996] lhun mnyam dbyings sangs/
[5997] ngag gdal mnyam sangs mi g.yo/
[5998] mi 'gul/
[5999] mi gnas/
[6000] mi len/
[6001] mi 'gro/
[6002] mi 'ong*/
[6003] mi bsam/
[6004] mi rtog
[6005] mi dmigs/
[6006] mi mnyam/
[6007] mi 'gyur ba ste/
[6008] sngar 'khrul ma myong*/
[6009] da lta 'khrul pa la mi gnas/
[6010] mthar 'khrul mi srid/
[6011] sngar grol ma myong*/
[6012] da lta grol bar mi 'jug
[6013] /mthar grol mi srid/
[6014] sngar 'das pa med/
[6015] da lta gnas pa med/
[6016] ma 'ongs pa 'byung du med/
[6017] ris med phyam sangs stong pa/
[6018] gnas lugs kyi gzhi med/
[6019] yin lugs kyi lam med/
[6020] grol lugs kyi 'bras bu med/
[6021] lta sgom gyi ming med/
[6022] phyogs ris kyi chos med/
[6023] yod med kyi mtha' med/
[6024] nam mkha'i dbyings med/
[6025] bya rtsol las 'das pa'i ye sangs/
[6026] lta sgom las 'das pa'i yang sangs/
[6027] dmigs bsam las 'das pa'i grol sangs/
[6028] phyogs 'byams ming med sangs par la bzla ba/
[6029] /bltar med bltas pa med/
[6030] lta byed med/
[6031] bltas pas mi mthong*/
[6032] bsgom du med/
[6033] bsgoms pa med/
[6034] bsgom las 'das/
[6035] bsgoms kyang mi grol/
[6036] dpyad du med/
[6037] dpyod pa med/
[6038] dpyad mi dgos/
[6039] dpyad kyang ngal ba don med/
[6040] bsgrub mi dgos/
[6041] grub zin/
[6042] bsgrub tu med/
[6043] bsgrubs kyang mi 'grub/
[6044] bsgrubs pa la dgos pa med/
[6045] bya ba med/
[6046] byed pa med/
[6047] byas zin/
[6048] bya ba las 'das/
[6049] byas kyang tshi chad/
[6050] bya mi dgos/
[6051] chos la byar med/
[6052] byas pas chos ma yin/
[6053] mi bya ba bsgrub tu med/
[6054] 'khor ba mi spong*/
[6055] 'das pa mi len/
[6056] bsgrub pa phyogs gzhag
[6057] /ye mnyam phya gdal gnyug ma ming med/
[6058] gang snang sa nas gzhi med ye sangs su 'dug pas 'ching grol 'bad rtsol rang zhig
[6059] gang shar sa nas ye dag rang stong gdal bas phyam gzhag ris med phyal ba/
[6060] gang sangs sa nas rjes med rang dag ye stong du 'dug pas phyam mnyam par med phyal bar 'bad rtsol zhig pa'i rang sems bya ba med par khong dal bas/
[6061] rang bzhin rdzogs pa chen po'i gnas lugs su chos thams cad ye nas rang shar ro zhes rang gis rtogs pa'i don lung dang sbyar ba ni/
[6062] rin po che spungs pa'i rgyud las/
[6063] rang bzhin rdzogs pa chen po yi/
[6064] /don kun blo yi dkyil du tshud/
[6065] /mi snang yul med rtog pa yang*/
[6066] /ma bcad rang sa nyid du chod/
[6067] /'khrul ma myong ba'i ma rig brtsad/
[6068] /ma brtags ye nas chod nas 'dug
[6069] /gong du 'di kun sus ma tshor/
[6070] /rags pa'i 'byung ba 'di kun yang*/
[6071] /thog ma nyid nas rang dengs par/
[6072] /'gro ba'i gnas med rang song bas/
[6073] /rang lus ye nas med par ni/
[6074] /snga phyi med par 'dir yang rig
[6075] /'di kun dus med yangs dus pas/
[6076] /gcig dang gnyis dang drug gsum gyis/
[6077] /snang med snang dang yang phyed snang*/
[6078] /mi snang mdzad pa'i rang sgrar yang*/
[6079] /sa 'dzin sa las 'das par ni/
[6080] /ye nas 'dug pa sus ma tshor/
[6081] /bgrod du ye nas med pa yi/
[6082] /lam 'di ye nas nye bar ni/
[6083] /'di yang rang las ye 'dug pa/
[6084] /sngar ma mthong ste rang rig rtul/
[6085] /mi gnas bsam gtan dgongs pa ni/
[6086] /bsgom pa med par ye 'dug pa/
[6087] /'di yang gang gis sngar ma rig
[6088] /bdag dang 'dzin pa'i zhen yul ni/
[6089] /dang po nyid nas chos nyid la/
[6090] /'di kun rang gis rang snang bar/
[6091] /ye nas snang ba sngar ma rig
[6092] /bdag rtog bcings pa'i nyon mongs lnga/
[6093] /ye nas rig pa rang shar bar/
[6094] /lhan cig gnas pa zhal ma 'tsho/
[6095] /sa chu me rlung 'byung ba bzhi/
[6096] /ye nas rang gi lus yin par/
[6097] /sus ma mthong ba mig re rtul/
[6098] /yang gsang 'dus pa'i gnas ngag bcud/
[6099] /bar mtshams med par rang grags pa/
[6100] /gang gi 'di nyid ma thos pa/
[6101] /rna ba'i dbang po med dam ci/
[6102] /rang gnas dbyings dang rig pa'i dri/
[6103] /bral ba'i skabs med rang 'khor ba/
[6104] /tshor ma myong ba sna 'gags sam/
[6105] /bcud gsum man ngag gcig dril ro/
[6106] /ye nas lus sems bcud yin pa/
[6107] /'di nyid ma myong lce chad dam/
[6108] /snang ba rang dag kha dog rgyan/
[6109] /rang gi lus dang 'bral med par/
[6110] /lus dang grib ma bzhin du ni/
[6111] /nyin dang mtshan mo med 'dug pa/
[6112] /sus kyang ma reg lus bems sam/
[6113] /sdug bsngal phyal 'debs bde ba'i chos/
[6114] /brjed pa med par rang gnas pa/
[6115] /sus ma shes pa blo re rtul/
[6116] /'khor ba'i bag chags yang brtsegs pa/
[6117] /ye nas chos kyi skur 'dug pa/
[6118] /gang gis ma mthong snying rje'i gnas/
[6119] /dbang po bdag rtog yul shar nas/
[6120] dran bsam 'gyu ba sna tshogs rnams/
[6121] /ye nas longs skur rang shar ba/
[6122] /'di kun ma dran brjed re ngas/
[6123] /bya byed spyod pa rtsol sgrub dang*/
[6124] /skye bo 'dus pa'i ca co kun/
[6125] /ye nas sprul pa'i sku yin par/
[6126] /sus ma shes pa yong re rtul/
[6127] /ji ltar bsams dang dran 'gyus pa/
[6128] /chu bo'i rgyun bzhin bar med par/
[6129] /rtag tu rang gi yid 'phrog pa/
[6130] /rtsol med rang gzhag sgom par ni/
[6131] /nyams su ma chud sems re yengs/
[6132] /snod bcud yod thos snang ba 'di/
[6133] /brtags pas rang bzhin med par yang*/
[6134] /grong khyer rgyun gcod lta bar ni/
[6135] /ye nas 'dug pa ma mthong ba/
[6136] /dbang po rnams kyi sgo 'gags sam/
[6137] /zhes pa dang*/
[6138] thal 'gyur las/
[6139] snang ba 'khrul pa'i rang bzhin 'di/
[6140] /ye shes yin par sngar ma mthong*/
[6141] /rtog bcas 'khrul pa'i gzhi med pas/
[6142] /kun gzhi chos sku chen por rtogs/
[6143] /'khrul pa'i rang rtog rgyun chad do/
[6144] /de ltar 'khrul med snang ba ni/
[6145] /ye nas ral ba'i gnad las byung*/
[6146] /'gro ba'i phung po sangs rgyas sku/
[6147] /ye nas yin par sus ma rig
[6148] /phung po sangs rgyas mnga' bdag tu/
[6149] /rtsa gnas yi ger grub las byung*/
[6150] /chu bur mig la ye shes ni/
[6151] /rang snang yin par sus ma mthong*/
[6152] /zhes pa dang*/
[6153] mu tig phreng ba las/
[6154] rang bzhin snang ba'i chos rnams la/
[6155] /dri ma med pas phra rags log
[6156] /gzung 'dzin med pas 'khrul pa log
[6157] /'gyu ba med pas las rlung log
[6158] /zang thal yin pas dngos po log
[6159] /gsal ba yin phyir stong pa log
[6160] /ye nas rtogs pas bskyed rim log
[6161] /rtsol ba med pas spyod pa log
[6162] /ma btsal bzhag pas bsgom pa log
[6163] /rang grol yin pas snang ba log
[6164] /mngon du snang bas lta ba log
[6165] /sgra tshig med pas tha snyad log
[6166] /yod ma myong bas zhen pa log
[6167] /med ma myong bas gzhan ltos log
[6168] /gzung du med pas blos brtags log
[6169] /nyag gcig yin pas grangs mtha' log
[6170] /yongs la khyab pas gzhan byung 'gags/
[6171] /rang shar yi pas mun pa sangs/
[6172] /snying po yin pas chos skur khyab/
[6173] /gsal bar snang bas longs skur rgyas/
[6174] /ma bu phrad pas sprul skur byung*/
[6175] /rtogs su yod pas thabs su byung*/
[6176] /bsam 'das yin pas dran pa sangs/
[6177] /rtag chad med pas grub mtha' rdzogs/
[6178] /zhes pa dang*/
[6179] yang*/
[6180] sa dang phyogs dang ris las 'das/
[6181] /yod dang med dang ltar snang med/
[6182] /sgra tshad rnams kyi spyod yul min/
[6183] /gcig dang gnyis dang bgrang yul med/
[6184] /stong pa chen por babs kyis grub/
[6185] /lung dang rig pa'i spyod yul min/
[6186] /rgyud dang man ngag gis mi mtshon/
[6187] /lta dang sgom dang spyod pas ni/
[6188] /de yi don rnams shes mi 'gyur/
[6189] /de don 'bras bur grub pa med/
[6190] /chos kyis de nyid bsgribs par 'gyur/
[6191] /bsam pas 'grub pa ma yin te/
[6192] /shes rab kyis kyang dpyad du med/
[6193] /sbyin dang tshul khrims bzod pa yis/
[6194] /de nyid gnod dang phan 'bras bral/
[6195] /thos dang bsam dang sgom pas ni/
[6196] /mchog tu brtags kyang de mi mthong*/
[6197] /de la dkyil 'khor yod pa min/
[6198] /lha med bskyed pa'i sa bon med/
[6199] /sngags dang phyag rgyas ci zhig bya/
[6200] /mchod pa la sogs spro mi dgos/
[6201] /dbang dang dam tshig ga la yod/
[6202] /bsnyen pa dang ni sgrub pa med/
[6203] /'khor lo spro ba yod pa min/
[6204] /bsrung ba med cing bsrung yul med/
[6205] /gdon dang gnod pa'i yul las 'das/
[6206] /zhes pa dang*/
[6207] rang shar las/
[6208] rdzogs chen a ti yo ga la/
[6209] /lta dang sgom dang spyod pa med/
[6210] /'on kyang legs bstan yid la zung*/
[6211] /bsgrub med rtsal sprugs smon pa med pa yi/
[6212] /byar med lhun rdzogs snga ma de nyid don/
[6213] /bya ba dang ni byed pa ga la yod/
[6214] /spyod pa med pa'i chos nyid rang byung 'di/
[6215] /gang gi phyogs su ma lhung nam mkha' bzhin/
[6216] /yod pa ma yin stong pa gcig pu nyid/
[6217] /med pa ma yin yang dag bde ba'i sku/
[6218] /byas pa ma yin rang byung rtog med nyid/
[6219] rdzogs chen a ti yo ga la/
[6220] /bsgom pa'i chos nyid ga la yod/
[6221] /btang dang bzhag pa med pa'i chos/
[6222] /bsgoms dang ma bsgos mtha' las grol/
[6223] /'dzin med sems kyi dri ma ci/
[6224] /yang dag rig pa dri ma med/
[6225] /dri med dag pa'i chos sku la/
[6226] /bsgom dang bsgom par bya ba med/
[6227] /bsgoms pas yang dag nyid mi rnyed/
[6228] /rnyed na rang rig med par 'gyur/
[6229] /ci phyir rang rig ye shes la/
[6230] /yengs dang ma yengs med pa'i phyir/
[6231] /gang la 'dzin pa yod pa la/
[6232] /rang byung ye shes yod ma yin/
[6233] ces pa dang*/
[6234] yang*/
[6235] de yang chos rnams 'di lta ste/
[6236] /skye ba med pas 'gag pa med/
[6237] /'dzin pa med pas rang sar grol/
[6238] /dmigs pa med pas spros pa med/
[6239] /byas pas ma byung kun la yod/
[6240] /'dus ma byas pas rnam dag dbyings/
[6241] /'dzin pa'i tha snyad chos dang bral/
[6242] /rang bzhin med pas brjod dang bral/
[6243] /ces pa dang*/
[6244] nor bu 'phra bkod las/
[6245] ha ha/
[6246] chos med pa las chos nyid 'byung*/
[6247] /yul med pa las yul ltar snang*/
[6248] /chos med shes rab khong gsal bas/
[6249] /dran med yul du med pa'o/
[6250] /zhes pa dang*/
[6251] seng ge rtsal rdzogs las/
[6252] 'dzin chags med pa'i chos nyid dngos bral 'di/
[6253] /sangs rgyas rnams kyi gnyis med dgongs pa'i mchog
[6254] /so sor rtog dang mtshan ma tshig gi lam/
[6255] /bya rtsol med pa'i chos nyid rang sar dag
[6256] /'ub chub ting 'dzin chos nyid yul la 'jug
[6257] /dag dang ma dag tha snyad chos su med/
[6258] /gcig dang gnyis las 'das pa'i ye gnas don/
[6259] /rang lus ngang du thig le gcig gis 'ub/
[6260] /ces pa dang*/
[6261] klong drug pa las/
[6262] mtha' med dbus su dmigs pa med/
[6263] /bsam pa med cing yul rnams med/
[6264] /lha med sngags kyang yod ma yin/
[6265] /chos med btags pa kun las 'das/
[6266] /dgra med bshes kyang yod pa min/
[6267] /lus med dbang por snang ba med/
[6268] /chos ni bsams pas mi snang ste/
[6269] /gang med gang du 'dzin pa med/
[6270] /nga med nga yi 'khor kyang med/
[6271] /dbyings med rig pa'i sku yang med/
[6272] /dge med sdig pa'i rnam smin med/
[6273] /srog med bcad pa'i dmigs pa med/
[6274] /tshogs med bsag pa'i yul yang med/
[6275] /sangs rgyas med cing sems can med/
[6276] /gnas med stong pa nyid kyang med/
[6277] /ces pa dang*/
[6278] kun tu bzang po thugs kyi me long las/
[6279] /bya chub snying po gol sgrib med pa la/
[6280] /gol dang sgrib par 'dzin par ga la yod/
[6281] /gol med sgrib pa thams cad yongs kyis med/
[6282] /chos kyi sku ni sgrib dang bral ba la/
[6283] /gol sgrib gnyis su 'dzin pa nyon re mongs/
[6284] /chos sku ma skyes rang las byung ba la/
[6285] /gzhan nas 'ong du re ba yong re 'khrul/
[6286] /skye med bsam dang bral ba'i rig pa la/
[6287] /tshig dang yi ger bstan pa 'o re brgyal/
[6288] /ces pa dang*/
[6289] yi ge med pa las/
[6290] byas pa ma yin byed mkhan ga la yod/
[6291] /bcos pa ma yin bcos pa'i bdag po med/
[6292] /lta ba ma yin lta byed chos dang bral/
[6293] /mthong ba ma yin mthong byed rnam par gsal/
[6294] snang byed ma yin snang ba'i phyogs dang bral/
[6295] /bri ba ma yin thogs med phyogs bcur khyab/
[6296] /rtsol ba ma yin rtsol sgrub chos dang bral/
[6297] /gcig pu ma yin du ma'i chos dang bral/
[6298] /phyi dang nang med phyi nang med par gsal/
[6299] /ces pa dang*/
[6300] thun mong gi gsang ba sgyu 'phrul las kyang*/
[6301] e ma ngo mtshar rmad kyi chos/
[6302] /rdzogs pa'i sangs rgyas kun gyi gsang*/
[6303] /skye ba med las thams cad skyes/
[6304] /skyes tsam nyid nas skye ba med/
[6305] /e ma ngo mtshar rmad kyi chos/
[6306] /rdzogs pa'i sangs rgyas kun gyi gsang*/
[6307] /gnas pa med las thams cad gnas/
[6308] /gnas tsam nyid nas gnas pa med/
[6309] /e ma ngo mtshar rmad kyi chos/
[6310] /rdzogs pa'i sangs rgyas kun gyi gsang*/
[6311] /'gro 'ong med las 'gro dang 'ong*/
[6312] /'gro 'ong nyid nas 'gro 'ong med/
[6313] /ces pa dang*/
[6314] dkon mchog ta la la'i mdo las kyang*/
[6315] /de bzhin gshegs pa rtag tu skye/
[6316] /med chos/
[6317] /chos rnams thams cad bde bar gshegs dang 'dra/
[6318] /byis pa'i blo can mtshan mar 'dzin pas na/
[6319] /'jig rten dag na med pa'i chos la spyod/
[6320] /ces pa dang*/
[6321] ting nge 'dzin rgyal po'i mdo las kyang*/
[6322] nam zhig 'jig rten khams 'di byung ba dang*/
[6323] /byung nas zhig ste stong par gnas pa na/
[6324] /ji ltar sngon bzhin phyis kyang de bzhin te/
[6325] /chos rnams thams cad de bzhin shes par gyis/
[6326] /zhes pa dang*/
[6327] 'phags pa dkon mchog brtsegs pa'i mdo las/
[6328] ma rig nam mkha' ji bzhin te/
[6329] /chos rnams thams cad mtshan nyid med/
[6330] /rten med gnas med len pa med/
[6331] /sprul 'dra yongs su shes par gyis/
[6332] /zhes pa dang*/
[6333] gsang 'dus las/
[6334] dngos po 'di rnams ma skyes pa/
[6335] /chos dang chos nyid med pa ste/
[6336] /nam mkha' lta bur bdag med pa'i/
[6337] /byang chub tshul 'di bstan pa'o/
[6338] /zhes rgya cher gsungs so/
[6339] /gnyis pa 'ching grol gnyis su med pa'i rang sems stong pa rtsa bral chen por thag bcad pa la gnyis te/
[6340] byung gnas 'gro gsum gyis brtags pas spyir bstan pa dang*/
[6341] gcig dang tha dad la brtags pas bye brag tu nges par bya ba'o/
[6342] /dang po ni/
[6343] gshis mtha' grol nam mkha' lta bu yin mod kyi/
[6344] rang gis nang du ma brtags na yin snyam yid dpyod la lus pas stong bsgom mun rdo ltar song nas/
[6345] zang thal rjen par mi rtog pas 'khor 'das kyi shan thang mi phyed pa'i phyir/
[6346] rtogs pa nges shes su 'char ba la so sor rtog pa'i shes rab dgos te/
[6347] yi ge med pa las/
[6348] rig pa'i rang bzhin kun la khyab kyang*/
[6349] chos kyi  man ngag la thug ces gsungs pas/
[6350] 'dir bla ma'i man ngag gis rtogs par bya ba la gsum ste/
[6351] byung sa byung mkhan la brtag pa/
[6352] gnas sa gnas mkhan la brtag pa/
[6353] 'gro sa 'gro mkhan la brtag pa'o/
[6354] /dang po la gnyis las/
[6355] byung sa phyi sna tshogs yul du snang ba dang*/
[6356] nang phung po gzugs su snang ba ste/
[6357] sems de gnyis gang rung la 'char dus/
[6358] phyi ru shar na phyi'i yul/
[6359] nang du shar na nang gi lus/
[6360] /tshal pa tshal par phye la rdul phran cha med du brtags pas/
[6361] byung sa'i snang yul med par mthong dus de las sems ma byung bar ngo shes pas gzung ba yul du 'dzin pa'i rtog pa gzhi med rtsa bral chen por thag chod/
[6362] byung mkhan sha ra ra 'o la la'i sems dang sems byung kho rang las kho rang byung na skad cig gi shes pa rdzas gnyis su 'gyur la/
[6363] kho rang las gzhan las ma byung bar dpyad zin pas/
[6364] da byung sa de rang byung du byung ngam snyam na/
[6365] kha dog dang*/
[6366] dbyibs dang*/
[6367] rtags dang*/
[6368] mtshan ma dang*/
[6369] che chung dang*/
[6370] phyogs cha la sogs pa ci 'dug brtags pas gang du'ang mi 'dug ste/
[6371] blos brtags pa tsam gzhi med har sang ye dag tu song dus/
[6372] nang 'dzin pa'i rtog pa gzhi med nam mkha' lta bur rang gis rtogs pas/
[6373] chos dang chos nyid du snang ba'i gzung 'dzin thams cad yul med rten bral chen por dus de'i tshe rtogs pas/
[6374] sems dang po skye ba med par ye nas 'dug pa la de ring rtogs pas chos sku spros bral chen po'i don khong du chud pa'o/
[6375] /gnyis pa bar du gnas sa dang gnas mkhan/
[6376] gsum pa tha mar 'gro sa dang 'gro mkhan gnyis kyang de kho na ltar bshig nas brtags pas/
[6377] longs sku rang gsal chen po dang*/
[6378] sprul sku rang grol rang shar gyi dgongs pa la reg ste/
[6379] phyi nang yul med rig pa rten med/
[6380] gzung 'dzin gzhi med/
[6381] dgongs pa bar med mnyam pa'i don khong du chud nas/
[6382] ma bsgoms chu bo rgyun gyi bsam gtan rang sangs mnyam pa chen por khong nas 'char ba ni/
[6383] thal 'gyur las/
[6384] sems ni dang po byung sa dang*/
[6385] bar du gnas sa tha ma 'gro sa/
[6386] /de ltar gsum la brtags dpyad pas/
[6387] /sems sbyangs sems kyi gnas lugs shes/
[6388] zhes so/
[6389] /de'i tshe phyi yul du snang ba thams cad med la snang ba gzhi med sang seng*/
[6390] nang sems su rtog pa thams cad shar grol rjes med/
[6391] snang sems 'brel med zang thal chen por mthong bas chos zad kyi dgongs pa blo zad la shar ba zhes bya'o/
[6392] /'di dag 'phags pa dkon mchog brtsegs par gsungs te/
[6393] 'od srung 'di la byang chub sems dpa' sems dpa' chen po rnams kyis sems yongs su tshol ba'i brtson 'grus rtsom pa/
[6394] sems de ni phyi na yang mi dmigs/
[6395] nang na yang mi dmigs/
[6396] de gnyis ka'i bar na yang med cing mi dmigs te/
[6397] sngon por ma yin/
[6398] ser por ma yin ces bya ba la sogs pa nas/
[6399] de la brtson 'grus rnams kyi nang nas mchog tu gyur pa ni sems yongs su tshol ba'i brtson 'grus so zhes pa'i bar du gsungs so/
[6400] /gnyis pa gcig dang tha dad pa brtag pa ni/
[6401] sems kyi khang bu bshig pa'i man ngag ste/
[6402] de yang sems zhes bya ba 'di yod na rgyu ci las byung ba dang*/
[6403] med na 'gyu ba dang dran shes kyi 'khor lo 'di ci yin pa dang*/
[6404] dran shes kyi rnam pa 'di dag rkyen gang la brten nas byung ba dang*/
[6405] rkyen med na dran shes glo bur ba 'di dag mi rigs pa dang
[6406] gal te sems 'di lus dang gcig tu yod na lus 'jig dus sengs kyang 'jig par 'gyur ba dang*/
[6407] med na rjes su 'gro ldog ma nges pas lus kyi na tsha sems thog tu 'ong ba dang*/
[6408] skye ba snga phyi'i 'khor lo 'ong bar mi rigs pa dang*/
[6409] sems zhes bya ba 'dir gcig na ni 'gro ba gcig gi dbang po 'gags pas 'gro ba gzhan yang 'chi bar rigs pa dang*/
[6410] gcig min na 'gro ba'i gzugs tha dad pa ltar 'gro ba'i sems dngos po tha dad par rigs pa dang tha dad na lus gcig gi nang na srin bu la sogs pa'i srog chags de kun/
[6411] skyes bu gcig tshe'i dus byas dus 'tsho bar rigs pa dang*/
[6412] gal te gcig yin na lus gcig la phyi nang gi sems can dpag tu med pa 'ong ba 'di ci yin pa dang*/
[6413] gal te sems 'di la ldog sa yod na/
[6414] dang po rgyu yod dgos pas/
[6415] rgyu yod na 'dus byas mi rtag pas slar 'jig pas las la bzang ngan med par rigs pa dang*/
[6416] ldog pa med na ni sems can gyi phung po dpag tu med pa 'di dag 'ong bar mi rigs pa dang*/
[6417] sems de sna tshogs pa yin na ni 'gro ba la rang gzhan gyi rtog pa thang cig tu 'ong bar mi rigs pa dang*/
[6418] phan tshun 'chol bas/
[6419] rang rgyal ba dang*/
[6420] ma shi ba dang*/
[6421] sdug bsngal med pa dang*/
[6422] 'khor dang longs spyod la sogs pa ldan na dga' ba dang*/
[6423] gzhan pham pa  la sogs pa kun 'du shes mthun par 'ong ba mi rigs pa dang*/
[6424] gal te tha dad pa yin na ni/
[6425] 'gro ba mang po yod pas/
[6426] 'ga' zhig la gzhan dang mthun par rang 'pham pa dga' ba la sogs pa 'ong bar rigs pa dang*/
[6427] gcig kho nar sems pa yin na ci gcig shi bas kun shi ba'am/
[6428] gcig skyes pas kun skye bar rig pa'am/
[6429] de ltar rnam pa du ma'i sgo nas rang gi sems la gcig dang tha dad kyi rgal bas brtags te btsal bas/
[6430] gang yang ma rnyed pa ni chos nyid ka nas dag pa'i don shes rab kyi dbang pos rtogs pa ste/
[6431] sems la rgyu med de ldog mi srid pas las kyi bsags pa la mtha' med par yid ches pa dang*/
[6432] sems la rgyu yod na 'bras bu 'ong dgos te/
[6433] 'bras bu 'khor ba yin na ma dag pas grol mi srid/
[6434] 'das pa yin na 'khor ba 'ong bar mi rigs/
[6435] gnyis ka yin na/
[6436] 'khor 'das tha dad pa ltar sems kyang tha dad par 'gyur la/
[6437] gal te tha dad na/
[6438] lus sems tha dad pa bzhin du dran bsam gyi rigs gcig tu 'dus pa'i 'dod pa'ang tha dad du mar 'gyur ba las/
[6439] rigs gcig tu 'du bas shes so/
[6440] /yang sems la rgyu med na sems 'di dag mi rigs so zhe na/
[6441] 'di dag ni sems kyi rgyu las byung ba med de blo ma yin pas/
[6442] sems las byung ba  ma yin na sems 'di nyid du gnas pa tsam la ma rtogs pa med de/
[6443] 'di dag ni skye ba dang*/
[6444] 'chi ba dang*/
[6445] gnas pa la sogs pa zad pa yang ma yin la/
[6446] 'phel ba yang ma yin pas na/
[6447] lung las/
[6448] ma rig 'khrul 'khor 'di la zad med 'phel ba med/
[6449] ces pa dang*/
[6450] yang*/
[6451] sems can khams kyi rang bzhin de yang ma mtha' med/
[6452] /ces gsungs pas so/
[6453] /de ltar rgyu med pas sems la 'phel ba med par shes/
[6454] 'phel ba med pas skye ba med par shes/
[6455] skye ba med pas 'chi ba med par shes/
[6456] de shes pa las la ba'ang ngan med par shes te/
[6457] sdud pa las/
[6458] yod nga med pa 'di gnyis med pa'i chos yin te/
[6459] zhes so/
[6460] /de ltar ye gdod ma nas rang gad med par shes pas na/
[6461] gzod nas dag pas sems can skye bar ga la 'gyur/
[6462] ces 'byung ba yin no/
[6463] /de yang sems la rkyen med pa ste/
[6464] yod na snang ba sna tshogs su snang ba bzhin du sems kyang rkyen gyis kha dog la sogs pa sna tshogs su 'gyur la/
[6465] sems tha dad du song bas dran bsam gcig tu mi rigs la/
[6466] sems la rkyen yod na gtan 'jig par 'gyur bas/
[6467] sems kyi las 'bras med par thal ba dang*/
[6468] sems zhig kyang de'i las yod na/
[6469] ha cang 'gal te/
[6470] lus kyi kha dog dang skye mched legs nyes kun lus zhig kyang gnas so zhes brjod pa dang mtshungs so/
[6471] /des na sgyu ma ltar gnas pa tsam gyis gsal lo/
[6472] /rkyen med na da lta dran bsam sna tshogs pa 'di ci las byung zhe na/
[6473] da lta'i dran bsam 'di rkyen las byung ba ma yin te/
[6474] glo bur ba mdang gi rmi lam gyi nor bu rnyed pa la dga' ba dang bden par 'dzin pa las/
[6475] sad du ci yang med pa ltar/
[6476] da lta'i dran bsam yang bden par bzung nas zhen rung de'i rjes la ci yang med pas gnas skabs kyi bden brdzun ltar snang ba las grub pa med do/
[6477] /dper na nam mkha'i sprin sna tshogs glo bur du 'khrigs pa de gar song cha med glo bur du yal ba dang 'dra bar/
[6478] sprin de nam mkha' la med kyang de'i ngang na snang ba ltar/
[6479] rkyen dang rgyu sems la med kyang snang snang 'dra dus rgyu rkyen med de gcig dang du ma dang dus gsum gyi brtags pas med par nges te/
[6480] rtsa ba shes rab las/
[6481] sa bon zhig dang ma zhig las/
[6482] /myu gu skye ba ma yin te/
[6483] /khyod kyis chos rnams thams cad ni/
[6484] /sgyu ma 'byung ba bzhin du bstan/
[6485] /ces pa dang*/
[6486] rkyen lnga pa ni yod ma yin/
[6487] /ces pas so/
[6488] /kun byed las kyang*/
[6489] rgyu dang rkyen med zhi ba mchog gi lam/
[6490] /zhes pa la sogs pa bshad do/
[6491] /de'i phyir sems yod na/
[6492] /dngos po gzugs can du yod dam/
[6493] gzugs med du yod/
[6494] gzugs can du med de yod na dbang po'i mngon sum la bltar rung ba las bltar rung ma dmigs pa'i mngon sum tshad mas gsal lo/
[6495] /gzugs med du yod na cis shes/
[6496] 'gyu ba shes so zhe na/
[6497] 'gyu ba de kho dgo dang phyogs cha dang*/
[6498] 'das ma 'ongs da lta gsum phrad pa brtags pas ma grub ste/
[6499] 'gyu ba snga ma dang da lta'i 'gyu ba phrad na phrad cha'i dran bsam snga ma de da lta ma 'gags par yod dgos la/
[6500] yod na snga ma yin par 'gal zhing*/
[6501] da lta'i snga ma dang phra cha de 'gags par thal zhing ma phrad na da lta'i dran bsam rgyu med 'gyu bar mi rig par thal bas khegs so/
[6502] /'gyu ba ni gcig yin nam tha dad yin/
[6503] gcig na sna tshogs par 'gyu ba nyams la/
[6504] tha dad na 'gyu byed gcig yin pas nyams so/
[6505] /des na sems yod par ma grub ste/
[6506] rtsa bral nam mkha' 'dra bar rtogs pas/
[6507] skye ba dang skye gzhi med pas ldog pa'i sa med do/
[6508] /nam med na dran bsam snga phyi'i bar du ngo sprad pas der yal bas sems la gzhi med par ngo shes/
[6509] de shes pas ldog sa med par yid ches/
[6510] de shes pas khams gsum ming med chen por thag chod/
[6511] de chos pas las dge sdig gi phan gnon med par blo bde ba'o/
[6512] /yang snang shes snga phyi'i bar du ngo sprad pas/
[6513] sems la rgyu dang mtshan nyid du ma grub par ngo shes/
[6514] de shes pas sems nyid stong pa la ngos gzung med par yid ches/
[6515] de ches pas sems zhes rgyu rkyen las ma byung bar thag chod/
[6516] de chos pas dran bsam glo bur gyi rtog pas phan gnod me par blo bde ba'o/
[6517] /yang blo bde ba'o/
[6518] /yang blo snga phyi'i bar du ngo sprad pas/
[6519] sems la rtsa ba med par ngo shes/
[6520] de shes pas sems nyid gcig gi 'khor lo la spros pa tha dad med par yid ches/
[6521] de ches pas byas pa'i chos kyis sangs mi rgya bar thag chod/
[6522] de chod pas sems med pa'i don las ma rtogs pa'i logs pa med pas bla bde ba'o/
[6523] /yang chos nyid snga phyi'i bar du ngo sprad pas/
[6524] sems la skye ba med par ngo shes/
[6525] de shes pas bag chags lus kyi kun gzhis mi gnod par yid ches/
[6526] de ches pas da sems skye mi srid par thag chod/
[6527] de chos pas de sems kyi khang bu zhig ste ldog pa dang ldog rten med par blo bde ba'o/
[6528] /de ltar sems yas pa'i dus bzhi po'i tshad zin pas
[6529] sangs rgyas med pas sangs rgyas ming tsam du yang med de/
[6530] 'bras bu la re ba 'dzin pa'i blo ldog
[6531] /de log pas lam 'bad rtsol du byed pa'i chos med do/
[6532] /des na med pa'i chos la ci yang med pas 'khor 'das su btags pa ming tsam las don la ma rnyed pa la grol ba'i tshad ces bya'o/
[6533] /de'i phyir na sems nyid med pa la ci yang med pas/
[6534] sems la rgyu mtshan med pas bltar med la/
[6535] de ltar med pa'i ngo sprad pa bzhi bskor la/
[6536] chos can bcu drug tu rig pa ni/
[6537] sems kyi khang bu bshig pa ste/
[6538] dper na byis pa'i khang bu brtsigs kyin 'jig pa dang 'dra'o/
[6539] /de yang bya bas bya ba 'jig pa lcags kyis lcags 'jig pa dang 'dra la/
[6540] mi rtag pas mi rtag pa 'jig pa sgyu ma'i mis sgyu ma'i grong khyer bcom pa lta bu dang
[6541] byas pas mi rtag pa 'jig pa ro la ro brtsegs pa lta bu dang*/
[6542] mi rtag pas byas pa 'jig pa rig pa da ltar bas ma rig pa snga ma 'jig pa lta bu'o/
[6543] /de ltar na sems kyis sems bshig pas gnyis ka rjes med du zhig pa chu la yi ge bris pa lta bu dang*/
[6544] med pas med pa btsal yang mi rnyed pa dbul po'i khyim na yid bzhin gyi nor bu med par btsal kyang rnyed pa'i gnas med pa dang 'dra bar/
[6545] sems med pa la gzhig pa'i gnas med pa ni/
[6546] dper na rdib pa'i tshe chu la 'dzin pa'i gnas med pa dang 'dra'o/
[6547] /de'i phyir na sems med pa'i don ma shes par/
[6548] lta sgom spyod pa sems la 'tshol ba ni/
[6549] bde che thar pa'i bstan pa rnyed dus med de/
[6550] gru rdib pas chu la 'jus pa ltar/
[6551] sems med pa la yod par rten bcas pa de nyid kyis slu zhing 'ching bar ces so/
[6552] /kun tu bzang po thugs kyi me long las kyang*/
[6553] /snang ba chos skur 'dod pa nga la sgrib pa yin/
[6554] /cir snang sems su 'dod pa nga la sgrib pa yin/
[6555] rang byung gzhan 'dod pa nga la sgrib pa yin/
[6556] /ces so/
[6557] /'o na sems yal zhes yod pa de med par song ba ma yin nam zhe na/
[6558] yal ba ni sngar bzhin dpyad na ma grub pa dang*/
[6559] ma dpyad na'ang glo bur gyi dran bsam gyi rtog pa yal ba las/
[6560] sems rang rgyud pa yod nas med par song ba med de/
[6561] yal rgyu dang yal rkyen gang du yang med do/
[6562] /'o na sems kyi khang bu bshig pa la dgos pa med de bshig rgyu med pa'i phyir ro zhe na/
[6563] sems ye nas med pa la/
[6564] med pa'i gnas lugs rtogs par byed pa tsam las/
[6565] sems kyi khang bu'i gzhi'am dngos po yod pa ni min te/
[6566] dran pa'i khungs chos nyid du song bas/
[6567] med pa go bar byas pa la/
[6568] khang bu bshig ces tha snyad du byas te/
[6569] yod pa bshig pa ni gang yang med do/
[6570] /de'i phyir na tha snyad kyi 'bras bu zhes snang ba yul gyi gnad gang snang gi steng du bzhag pas/
[6571] bems po'i snang ba der 'dzin med pas yul sems gnyis med kyi 'bras bu dang*/
[6572] shes pa gang 'gyus kyi steng du bzhag pas/
[6573] sems kyi khang bu rang zhig pas 'gyu ba rtog sangs kyi 'bras bu dang
[6574] de ltar bems rig gnyis med zung 'jug ye shes kyi yal sa ngos zin pas med pa'i 'bras bu'o/
[6575] /de ltar 'bras bu gsum gyi dus kyang yal dus ngo sprad pa'i gnad bzhi la/
[6576] med pa'i chos bcu drug snga ma bzhin du shes par bya'o/
[6577] /de'ang gsang chen nges pa snying thig gi khregs chod sems ye med rang sangs/
[6578] 'gyu ba glo bur ye grol du shes pa dang*/
[6579] man ngag gzhan dang sems don dam du med/
[6580] kun rdzob tu yod par brloms nas/
[6581] lta sgom sems la lam byed gnyis/
[6582] /rang grol rang shar rang gzhag tsam du mi mthun yang*/
[6583] do mi mthun te/
[6584] 'dir ye med du byed pa dang*/
[6585] gzhan du yod pa med par 'dod pas so/
[6586] /zung 'jug kyang*/
[6587] gzhan du yod pa gnyis gcig la gcig 'brel yi zung 'jug 'dod pa dang*/
[6588] 'dir ye med pas zung du 'jug rgyu med la/
[6589] med pa'i ngo bo la tha dad ris su med pa gnyis tha mi dad pas gnyis med zung 'jug ces bya'o/
[6590] /gnad 'di ni theg pa kun las rtse mor gyur pa'i gnad kham yang che la gal yang che ba ste/
[6591] 'di las snang ba sems su mi 'dod pa dang*/
[6592] sems yod ma myong gzhi sangs chen por bstan pa yin no/
[6593] /'di la brten nas snang ba sems su ngo sprad pa dang*/
[6594] sems nyid stong par ngo sprad pa'i man ngag snying tig gi dgongs pa yin par shes par bya'o/
[6595] /man ngag 'ga' zhig tu de ltar byung srid na 'og ma drang ba tsam las nges don ma yin par thag bcad do/
[6596] /gsum pa yul snang blo'i me long du shar bas tshogs drug mnyam pa chen por khyab gdal ba ni/
[6597] phyi snang ba sna tshogs/
[6598] nang dran rtog glo bur/
[6599] dbang po drug snang yul dang bcas pa thams cad/
[6600] med pa gsal snang tsam las/
[6601] don la phyi nang gang na yang med pa rab rib can gyi skra shad dang*/
[6602] sgyu ma dang*/
[6603] mig 'phrul dang*/
[6604] sprul pa lta bur blo la snang yang*/
[6605] snang dus de nyid nas yod med kyi mtha' las 'das par shes par bya ste/
[6606] snang ba'i ngos nas ji ltar btags kyang mi 'gal/
[6607] yin du chug
[6608] min du chug
[6609] /yod du chug
[6610] med du chug
[6611] snang du chug
[6612] stong du chug
[6613] 'khrul du chug
[6614] grol du chug
[6615] bzang du chug
[6616] ngan du chug
[6617] sems su chug
[6618] gzhan du chug
[6619] gang ltar btags kyang*/
[6620] stong pa'i ngos nas ji ltar btags pa de nyid kyis thog mar stong ste/
[6621] btags pa sems yin/
[6622] sems med pa yin/
[6623] med pa la 'dogs mkhan med pas rmi lam gyi bya byed dang sgyu ma'i bya byed bzhin no/
[6624] /snang ba dang 'char ba dang*/
[6625] dge ba dang mi dge ba la sogs pa de nyid glo bur ba/
[6626] de'i ngo bo gzhi med rang sangs/
[6627] rig pa'i ye gdangs cha la yod pas ngos zin na dgongs pa chos nyid phyogs yan las 'chugs sa med de/
[6628] snang srid 'khor 'das kyi chos so cog rig pa'i ngang na med pa gsal snang gi snang ba chen por rang shar rang snang ba ni/
[6629] 'byung bzhi'i snang ba  nam mkha'i ngang na gnas pa'am/
[6630] rmi lam sna tshogs gnyid dang*/
[6631] gnyid rig pa'i ngang las ma g.yos pa bzhin te/
[6632] thams cad rig pa'i ngo la rang snang yang*/
[6633] rig pas 'khrul snang 'khor ba ma mthong/
[6634] dag snang 'das pa ma mthong/
[6635] 'khor 'das kyis rig pa ma mthong*/
[6636] thams cad gzhi med mnyam pa chen po'i ngang la g.yos pa med de/
[6637] ngo bor ma grub pas mthong ba dang mthong byed las 'das la/
[6638] rig pa'i ngang nas shar bas 'khor 'das rig pa'i rang gdangs sam rol pa zhes btags pa tsam ste/
[6639] yod med mtha' grol chen po/
[6640] btags pa mi 'gal/
[6641] don la ma grub/
[6642] med pa gsal snang tsam du snang srid 'khor 'das kyi chos rnams shar ba ste/
[6643] klong drug pa las/
[6644] dri ma med pa'i sems nyid la/
[6645] /yul rkyen bral ba'i snang ba ni/
[6646] /rang dag chen po'i dgongs pa zhes/
[6647] /kun tu bzang po nga yis bstan/
[6648] /ces pa dang*/
[6649] nor bu 'phra bkod las/
[6650] ci yang med pa'i dngos po ni/
[6651] /gang gi phyogs su ma lhung ba/
[6652] /cir yang 'khrul pa'i dngos po ni/
[6653] /mthun snang tsam du snang bar zad/
[6654] /'on kyang de yi don mi skye/
[6655] /chos dbyings rgyan ltar snang ba'o/
[6656] /zhes pa dang*/
[6657] stong pa'i ye shes chen po ni/
[6658] /cir yang med las cir yang 'khrul/
[6659] /ces pa dang*/
[6660] mu tig phreng ba las/
[6661] de ni nga yin 'gro ba yin/
[6662] /sems yin sems las byung ba yin/
[6663] /du ma yin la nyag gcig yin/
[6664] /'khor ba myang 'das nga rang yin/
[6665] /dkyil 'khor la sogs rim 'jug yin/
[6666] /chos yin chos su snang ba yin/
[6667] /gnas pa yin la 'gro ba yin/
[6668] /'dug dang nyal dang 'chags pa yin/
[6669] /srog yin gcod pa nyid kyang yin/
[6670] /'jig rten gsum po de las skyes/
[6671] /mdor na ji ltar snang ba yi/
[6672] /chos kun de las byung ba'o/
[6673] /sa chu me rlung nam mkha' yi/
[6674] /'byung ba che rnams de las byung*/
[6675] /zhes pa nas/
[6676] de ltar gnas pa'i chos nyid la/
[6677] /'khrul pa gdod nas med pa ste/
[6678] /chos sku nam mkha' lta bu la/
[6679] /glo bur sems can sprin gyis bsgribs/
[6680] /ma 'khrul gnas pa'i chos nyid kyang*/
[6681] /blo la 'khrul pa'i tshul du snang*/
[6682] /zhes pa nas/
[6683] sems can nyon mongs lnga nyid ni/
[6684] /don la yod pa ma yin te/
[6685] /nam mkha' la ni sprin bzhin du/
[6686] /glo bur rkyen dang bcas pa nyid/
[6687] /sprin de nam mkha' nyid las byung*/
[6688] /de bzhin nam mkhar thim shes nas/
[6689] /dbyer med gcig gi ngang zhes bya/
[6690] /de bzhin nyon mongs dri ma nyid/
[6691] /rang byung rang zhi nyid shes na/
[6692] /sems can 'ching bar ga la 'gyur/
[6693] /ces pa dang*/
[6694] snang tshul ma grub pa ltar/
[6695] 'dzin par snang yang gang du'ang ma grub pas/
[6696] gtad med chen por bstan pa yang*/
[6697] rin chen spungs pa las/
[6698] gnas pa med pa'i sems nyid 'di/
[6699] /'gro sa med pa ya re cha/
[6700] /kun tu 'jug pa'i yid drug la/
[6701] /brten pa'i sa med ya re cha/
[6702] /thams cad sdud pa'i kun gzhi la/
[6703] /bzhag pa'i sa med ya re cha/
[6704] /'khor zhing 'khrul pa'i ma rig la/
[6705] /'gyur ba'i dbang med ya re cha/
[6706] /thams cad yul zhen nyon mongs la/
[6707] /gzhi rtsa med pa ya re cha/
[6708] /phra dang rags pa'i dri ma la/
[6709] /'chags sa med pa ya re cha/
[6710] /'byung ba rags pa'i gzugs rnams la/
[6711] /gtad pa'i sa med ya re cha/
[6712] /skyes bu rten pa'i tshe srog la/
[6713] /dus btab med pa ya re cha/
[6714] /tshogs drug yul gyi snang ba la
[6715] /rtag pa med pa ya re cha/
[6716] /skyes bu'i dran bsam byung tshor la/
[6717] /zad pa med pa ya re cha/
[6718] /zhes pa dang*/
[6719] yang*/
[6720] gzhi rtsa med pa'i chos nyid 'di/
[6721] /ma btsal bzhag pas ngo mtshar che/
[6722] /'gro dang 'ong ba'i rig pa la/
[6723] /thug pa med pa ngo mtshar che/
[6724] /ye gnas chen po'i ye shes la/
[6725] /gnyen po med pa ngo mtshar che/
[6726] /zhes pa dang*/
[6727] thun mong gi theg pa 'phags pa ting nge 'dzin rgyal po las kyang*/
[6728] ji ltar bar snang cung zad sprin med la/
[6729] /skad cig tu ni sprin gyi dkyil 'khor snang/
[6730] /byung nas zhig ste sprin gyi dkyil 'khor de/
[6731] /thog ma gang las byung ba brtag par gyis/
[6732] /chos rnams thams cad de bzhin shes par bya/
[6733] /ji ltar mi dag brag ri'i khrod 'dug ste/
[6734] /glu len smra dang dgod dang ngu ba las/
[6735] /rkyen la brten te brag ca 'byung mod kyi/
[6736] /sgra las dbyangs de nam yang 'phos pa med/
[6737] /chos rnams thams cad de bzhin shes par gyis/
[6738] /zhes rgya cher gsungs so/
[6739] /don gnyis pa chos zad blo 'das kyi dgongs pa zang thal rjen pa'i ye  shes 'pho 'gyur med par ngo sprad pa la gsum ste/
[6740] chos zad blo 'das kyi rig pa zang thal rjen par ngo sprad pa/
[6741] rang gsal ngang gnas kyi dgongs pa phyam gdal chen por bskyang ba/
[6742] gnad gsum chos nyid kyi 'khor lo mkha' mnyam klong gsal chen por gzhag pa'o/
[6743] /dang po ni/
[6744] rang babs kyi rig pa rang gsal du rje ne bzhag la/
[6745] phyir mi spro/
[6746] nang nu mi bsdu/
[6747] bar du mi bsam pa'i rang ngo la bltas pas/
[6748] phyi nang bar med/
[6749] rang gsal rjen pa/
[6750] lta sgom gyis ma bslad pa'i chos sku/
[6751] rnam rtog gis ma bskyod pa'i ye shes/
[6752] spros bsdus ma bzos pa'i dgongs pa/
[6753] gsal ba la rtog pa med pa/
[6754] gnas pa la 'dzin pa med pa/
[6755] yangs pa la phyal bar ma shor ba/
[6756] mnyam pa la bar med pa/
[6757] 'jug mkhan med pa'i rang dngas chen po/
[6758] ye nas rang babs kyi dgongs pa chen po che/
[6759] dngas shing steng pa rgya mtsho lta bu/
[6760] gsal zhing dag pas nyi zla lta bu/
[6761] yangs shing phyam pas nam mkha' lta bu/
[6762] brtan zhing gnas pas ri rgyal lta bu'o/
[6763] /'di lta bu'i don dang sems can thams cad skad cig kyang 'bral ma myong du ye nas rang la yod kyang*/
[6764] ngo ma shes pas 'khor bar ngan rtog gi spros pas 'chol ba yang*/
[6765] da bla ma'i gdams pas ngos zin nas 'char ram gnas sam gyin 'dar lhan ne ba'i dus gang du'ang rang babs cog gzhag gi ngo bor ngo sprad pa bzhin ngang ma yengs tsam du bya ste/
[6766] seng ge rtsal rdzogs las/
[6767] e ma seng ge bgrod med lam/
[6768] /bya rtsol med pa'i seng ge yis/
[6769] /btang bzhag med pa'i gangs dkar la/
[6770] /mun pa sangs pa'i rtsal gsum rdzogs/
[6771] /bsam med dngas pa'i seng ge ngas/
[6772] /ka dag dri med gangs bzang la/
[6773] /'byung ba sangs pa'i rtsal gsum rdzogs/
[6774] /zhes pa dang*/
[6775] klong drug pa las/
[6776] rtag chad med pa'i sems nyid la/
[6777] /bzang ngan bral ba'i snang ba ni/
[6778] /spang blang bral ba'i dgongs pa zhes/
[6779] /kun tu bzang po nga yis bstan/
[6780] /blang dor med pa'i sems nyid la/
[6781] /phyogs med rang grol snang ba ni/
[6782] /khyag gdal chen po'i dgongs pa zhes/
[6783] /kun tu bzang po nga yis bstan/
[6784] /bying rgod med pa'i sems nyid la/
[6785] /btang snyoms chen po'i bsgom pa ni/
[6786] /tshogs drug lhug pa'i dgongs pa zhes/
[6787] /kun tu bzang po nga yis bstan/
[6788] /ya nga med pa'i sems nyid la/
[6789] /re dogs bral ba'i snang ba ni/
[6790] /ye bzhag gdeng ldan dgongs pa zhes/
[6791] /kun tu bzang po nga yis bstan/
[6792] /ces pa dang*/
[6793] rtsal rdzogs las/
[6794] 'dzin chags me pa'i chos nyid dngos bral 'di/
[6795] /sangs rgyas rnams kyi gnyis med dgongs pa'i chos/
[6796] /so sor stong dang mtshan ma tshig gi lam/
[6797] /bya rtsol med pa'i chos nyid rang sar dag
[6798] /'ub chub ting 'dzin chos nyid yul las 'jug
[6799] /dag dang ma dag tha snyad chos su med/
[6800] /gcig dang gnyis las 'das pa'i ye gnas don/
[6801] /rang lus ngang du thig le gcig tu 'ub/
[6802] /dus med rtogs pas ting 'dzin ma yengs gsal/
[6803] /mtha' dbus med pas chos nyid ming dang bral/
[6804] /'gyur ba ma yin drang por yongs la khyab/
[6805] /byas pa ma yin byung sar lhun gyis grub/
[6806] /ces so/
[6807] /gnyis pa de'i ngang la bskyang ba la gsum ste/
[6808] lta sgom yul 'das chen por bskyang ba/
[6809] ting 'dzin rang babs chen por bskyang ba/
[6810] dgongs pa blo 'das chen por bskyang ba'o/
[6811] /dang po ni/
[6812] ngo sprad pa'i ngang de la blo'i 'dzin rtsol dang ched du bsgom pa'i gnyen po ma zhugs par rig pa rgya yan ye bzhag dpangs bstod la phyal ba bar med rang sangs su bzhag pa ste/
[6813] nor bu 'phra bkod las/
[6814] yangs so chos nyid rnam par dag
[6815] /che'o lta ba rmad po che/
[6816] /snang ngo rang snang dkyil 'khor nyid/
[6817] /yul dang yul med rnam par dag
[6818] /phyi dang nang med rnam par snang*/
[6819] /stong dang mi stong tshig las 'das/
[6820] /zhes pa dang*/
[6821] seng ge rtsal rdzogs las/
[6822] /dang po'i gnas sa gang yin par/
[6823] /tha ma de yi gnas su 'gro/
[6824] /da lta de yi don la gnas/
[6825] /zhes pa dang*/
[6826] yang*/
[6827] 'dzin rtog med pa'i nam mkha' la/
[6828] /rnam shes med pa'i nam mkha' la/
[6829] /rnam shes yid ma 'gyus pa ni/
[6830] /yengs pa med pa'i ting 'dzin mchog
[6831] /sangs rgyas nyag gcig nags lugs yin/
[6832] /ces so/
[6833] /gnyis pa la gsum ste/
[6834] rang gnas cog gzhag ni/
[6835] tshogs yul gyi snang ba la 'dzin pa'i bzo rgya mi byed par phyi nang bar med har sangs su phyal le bzhag nas/
[6836] gnyid du 'gro khar yang de'i ngang la nyal bas rmi lam 'od gsal du 'char ba'o/
[6837] /thog babs chen po ni/
[6838] sgo gsum lhug par glod la gang shar car phog tu rang sangs la phyal phyal song ba'i ngang ngos gzung ba'o/
[6839] /snang ba rgyas 'debs ni/
[6840] lus skyil krung dang mig bar snang la hrig ge bltas te/
[6841] sems 'phro 'du bcad nas rig pa dang sangs phyed pa'i ngang ngos bzung bas rlung lnga dbyings su 'chings te/
[6842] rang snang dag pa'i 'od gsal phyi du ba smig rgyu 'ja' 'od la sogs pa dang nang chos nyid stong gsal bar snang dag pa ltar 'char te/
[6843] klong drug pa las/
[6844] ting 'dzin gsum la 'di ltar bslab/
[6845] /rang gnas cog gzhag ting 'dzin ni/
[6846] /dbang po'i sgo rnams mi dgag cing*/
[6847] /lus kyi spyod pa spyad mi bya/
[6848] /gnyid kyang spang bar mi bya ste/
[6849] /sems kyis gud du bcad pa min/
[6850] /mdor na lus ngag rang so la/
[6851] /yid byung cha rnams phyir ma shor/
[6852] /dbang po'i yul rnams drug la yang
[6853] /shes bzhin spyod pa'i yid ma 'gyus/
[6854] /rang snang mi rtog chen po la/
[6855] /gsal la rtog med nyams skyes pa'o/
[6856] /thog babs chen po'i ting 'dzin la/
[6857] /lus ni tha mal lta bu las/
[6858] /ngag ni smra brjod tshig dang bral/
[6859] /sems ni dam du ma bcings pa'i/
[6860] /rang shar rang la ma yengs pa'o/
[6861] /snang ba rgyas 'debs ting 'dzin ni/
[6862] /lus dang yul dang rig pa yis/
[6863] /rang snang dag pa'i tshad rnams bzung*/
[6864] /zhes so/
[6865] /gsum pa dgongs pa blo 'das su bskyang ba la bzhi ste/
[6866] ri bo cog gzhag gi lta ba/
[6867] rgya mtsho cog gzhag gi dgongs pa/
[6868] rig pa cog gzhag gi man ngag
[6869] /snang ba cog gzhag gi thabs so/
[6870] /dang po ni/
[6871] rig pa rang gsal 'di ngos bzung nas gang shar yang lta ba ri rgyal ltar 'pho 'gyur med pa'i ngang du 'jog pa ste/
[6872] yi ge med pa las/
[6873] ri bo cog gzhag lta ba gsang ba nyid/
[6874] /the tshom ma yin 'gyur ba ngang gis med/
[6875] ces so/
[6876] /gnyis pa ni/
[6877] lus skyil krung la/
[6878] mig ha re bar snang la gtad de/
[6879] shes pa dang sangs phyed pa rgya mtsho rlabs kyis ma bskyod pa lta bu'i ngang la sang nge bzhag pa ni/
[6880] de nyid las/
[6881] rgya mtsho cog gzhag dag gis dgongs pa ni/
[6882] /snang ba ma yin snang bar byed pa yin/
[6883] /stong pa ma yin stong par yod ma yin/
[6884] /gsal ba ma yin gsal ba chen po'i yul/
[6885] /bying ba ma yin rgod pa ngang gis med/
[6886] /ma g.yos mi g.yo g.yo bar mi 'gyur te/
[6887] ma bskyod mi bskyod bskyod pa kun las 'das/
[6888] /byas pas ma byung bzhag thabs chen po ltos/
[6889] /spro bsdu ma byed cog gzhag gcig gi ngang*/
[6890] /gnas pa ma yin de las 'da' ba med/
[6891] /gsang ba'i ye shes rgya mtsho lta bu la/
[6892] /ye nas lhun 'byams ma bskyod dbyings su zhog
[6893] /gting dpag dka' ba'i rgya mtsho chen po nas/
[6894] /nub pa med pa'i rgyal mtshan rtse mo ltos/
[6895] /stong pa'i sems med ma bcos chen po'i sku/
[6896] /byas pa med pas byed pa kun las rgyal/
[6897] /ye nas ma byung ma bcos cog gzhag nyid/
[6898] /snang ba ma bsgyur blo yis ma bcos pa/
[6899] /chos nyid mkha' la gnas na dgongs par bstan/
[6900] /chos sku'i ye shes bsam pa rab spangs pas/
[6901] /'gyu byed med na bsgom pa'i dgongs pa yin/
[6902] /snang yul dang dmigs pa'i phyogs dag mi 'dzin na/
[6903] /rgya mtsho'i gting du gza' skar shar ba bzhin/
[6904] /yul la 'dzin me gsal cha ma 'gags pas/
[6905] /rang byung dgongs pa'i 'dug tshul de bzhin no/
[6906] /zhes so/
[6907] /gsum pa ni/
[6908] rig pa gsal stong gi ye shes rjen par bud pa de phya ra ra rang gsal du ngos bzung bas ting nge 'dzin sems chags kyi gol sa gcod cing zang thal rjen pa'i chos sku khong nas 'char te/
[6909] seng ge rtsal rdzogs las rang rig du ma'i yul la phar bltas pas/
[6910] /chos sku rtog med chen po nang du rnyed/
[6911] /ces so/
[6912] /bzhi pa ni/
[6913] phyi yul lngar snang ba la che re bltas dus nang rang gsal rjen pa sangs se khong nas 'char ba'i ngang du 'jog pa ste/
[6914] de nyid las/
[6915] rig gsal chos nyid yul la phar bltas pas/
[6916] /sna tshogs bral ba'i rig pa nang du mthong*/
[6917] /zhes pa dang*/
[6918] yi ge med pa las/
[6919] snang ba cer gzhag rig pa'i thabs chen ni/
[6920] /snang ba chen po kun gyi gzhi ma yin/
[6921] /'byung ba lnga yi sangs rgyas lam ltar snang*/
[6922] /chen po lnga nyid ma yi snang bar gsal/
[6923] /ma yengs ngang du 'dzin med chen por zhog
[6924] /ces so/
[6925] /gsum pa gnad gsum chos nyid kyi 'khor lo mkha' mnyam klong gsal chen por bzhag pa la gsum ste/
[6926] chos nyid 'bad rtsol dang bral ba'i gnas kyis sems nyid bya bral du gzhag pa'i gdam ngag
[6927] chos nyid rang thog tu sprad pa'i gnad kyis rnam rtog ye shes su 'char ba'i man ngag
[6928] chos nyid rang sa nas grol ba'i gnad kyis snang ba la dgag sgrub med pa'i gdams ngag go
[6929] /dang po ni/
[6930] gshis bya ba dang bral ba de byas pas mi rtogs ma byas bzhag na rtogs pas sgo gsum rang babs phyal bar gzhag pa ni/
[6931] thal 'gyur las/
[6932] gzhan yang bya bral chos nyid ni/
[6933] /bya ba med pas grol bar grol/
[6934] /ces pa dang*/
[6935] khyung chen mkha' lding las/
[6936] /de phyir 'khor 'das bya byed nyid bral na/
[6937] /rdzogs chen nyed las gzhan pa ca byar yod/
[6938] /ces pa dang*/
[6939] dmigs drug las/
[6940] bya ba dang bral bas gzhi gzhag go zhes so/
[6941] /gnyis pa ni/
[6942] snang ba sems kyi rol par ngo sprad/
[6943] rol pa gzhi med gsal snang du ngo sprad/
[6944] gsal snang bzung na 'khrul par ngo sprad/
[6945] ma bzung rang gsal med snang du ngo sprad pas phyi yul snang sems dang gzhan du ma grub par thag chod pas 'khor bar skye ba'i yul stongs pa'o/
[6946] /yang snang 'dzin sems de gzhi med du ngo sprad/
[6947] gzhi med stong pa'i rang 'gros su ngo sprad/
[6948] rang 'gros rjes med ye sangs su ngo sprad pas/
[6949] 'khor mkhan rang sems gzhi med du sangs nas khams gsum ming med chos nyid du la zlos pa ste/
[6950] rtsal rdzogs las/
[6951] 'du shes yul du med pa chos nyid zhi ba'i ngang*/
[6952] /snang ba rang la yas pa'i rang snang dngos med nyid/
[6953] /snang pa'i sems bral chos nyid rang gi don/
[6954] /spro bsdu ma byed rang gi yul ltos/
[6955] /zhes so/
[6956] /'dir kha cig snang ba sems su ngo sprad/
[6957] sems stong par ngo sprod cing*/
[6958] ngo sprod spras pa las/
[6959] e ma ho snang ba sems su ngo sprad pas sems la byan tshud/
[6960] sems nyid stong par ngo sprad pas stong pa bde ba'i rgyas gdab/
[6961] stong pa rig par ngo sprad pas/
[6962] rig pa nyid dbyings dang gnyis su med pa de kho na chos sku'o zhes pa tshig la don rang mtshan du zhen par snang ste/
[6963] 'di la dgongs gzhi/
[6964] dgos ched/
[6965] dngos la gnod byed kyi tshad ma dang gsum yod pas snying tig gi dgongs pa'i phyogs la mi nye ba yin no/
[6966] /dgongs gzhi ni/
[6967] phyi yul la don gzhan du med par 'dzin pa rnams drang ba'i phyir de skad gsungs te/
[6968] rang shar las/
[6969] la lar snang ba sems su bstan/
[6970] /ces so/
[6971] /de'ang snang ba gzhan du med sems 'khrul pa la snang ba yin pa tsam nas btags so/
[6972] /dgos ched ni phyi don du zhen pa spang ba tsam mo/
[6973] /dngos la gnod byed ni/
[6974] snang ba sems yin na sems la kha dog dang dbyibs la sogs par mig sogs dbang pos nges par thal te snang ba la gzugs sogs dbyibs dang kha dog tu nges pa'i phyir dang*/
[6975] snang ba sems/
[6976] sems stong pa/
[6977] stong pa rig pa yin na de gsum phan tshun 'chol bas/
[6978] rig pa 'khrul par thal ba dang*/
[6979] snang ba mig la sogs pas mi mthong bar thal ba dang*/
[6980] sems ma 'khrul par thal ba ste/
[6981] de gsum ngo bo rdzas gcig yin pa'i phyir ro/
[6982] /'di'i khyad sngar zhib tu bshad la/
[6983] snang ba sems kyi rnal 'byor du byed pa'i mi grol bar/
[6984] rang shar las/
[6985] snang ba sems kyi rnal 'byor ni/
[6986] /thams cad nga yi sems las byung*/
[6987] /sems nyid rtogs na ci byar yod/
[6988] /de skad kun tu rjod byed pa/
[6989] /nga yis grol bar ma bshad do/
[6990] /zhes pa'i lung gis kyang gnod la/
[6991] sems med par rtogs dus snang ba med par thal la/
[6992] sems 'gags dus snang ba dus der 'gag par thal ba las/
[6993] sems med pa'i skabs su snang ba 'dug pas kyang gnod do/
[6994] /sems med pa la gnas skabs lnga yod de/
[6995] dbus mtha' las/
[6996] sems med gnyid dang brgyal ba dang*/
[6997] /snyom par 'jug pa rnam gnyis dang*/
[6998] /rtag tu 'du shes med pa'o/
[6999] /zhes so/
[7000] /mdor bsdu na/
[7001] snang ba sems su 'dod pa 'di log rtog gi mun pa chen po yin pas bsal dgos so/
[7002] /gsum pa chos nyid rang sa nas grol ba'i gnad kyis snang ba la dgag sgrub med pa'i gdams ngag ni/
[7003] phyi yul lnga med stong pa rang dag chu'i zla  'dra bas sbyang mi dgos/
[7004] nang yid kyi dran rtog rang yal rjes med yin pas 'bad rtsol gnyis gnyen pos 'jig mi dgos/
[7005] snang sems ye grol lhug pa la spang blang gi sgro mi dgos/
[7006] rig pa zang ka gcer bu la spros pa'i gos mi bskon par shigs se bun ne khres se rjes med mnyam pa chen por khong glod nas/
[7007] sgo lnga rang byung ye gdangs su 'khrol du 'jug pa ste/
[7008] de'ang nang rang gsal gyi ngo bo rig pa rjen la bud nas/
[7009] de'i ngang nas dran bsam bzang ngan ci shar yang ris med rang byung ye shes kyi rang gdangs su shes pas rjes mi bsnyeg par/
[7010] snang sems khral ma khrol/
[7011] sang ma seng*/
[7012] 'al ma 'ol gyi yo lang du rgya phyam la btang na kun tu bzang po'i dgongs pa klong du rang shar ba ste/
[7013] klong drug pa las/
[7014] sems can kun gyi rang snang che/
[7015] /gzhan nas btsal ba'i gnas med do/
[7016] /rang gi mthu yis rang rig pas/
[7017] /stong gsum 'jig rten gang nas kyang*/
[7018] /de nyid btsal kyang rnyed gnas med/
[7019] /'jig rten kun gyi spyod yul ni/
[7020] /de nyid snang ba'i rang bzhin la/
[7021] /sus kyang mthong ba med pa yi/
[7022] /snang ba rang bzhin bde ba'i zhing*/
[7023] /'di la sgoms pa'i rnal 'byor pas/
[7024] /kun tu bzang po nga yi sku/
[7025] /skal dang ldan pa 'di yis mthong*/
[7026] /zhes pa dang*/
[7027] yang*/
[7028] yul la rkyen rtog rang shar tshe/
[7029] /'di kun rang bzhin med shes na/
[7030] /snang ba thams cad sgyu ma'am/
[7031] /rmi lam dang ni gzugs brnyan ltar/
[7032] /mi rtog gzugs brnyan chen po'i nyams/
[7033] /su yi rgyud la shar ba de/
[7034] /snang ba rnams ni thog babs su/
[7035] /snang rkyen rgyud la mi 'char bar/
[7036] /phyir mi ldog pa'i ting 'dzin thob/
[7037] /ces pa dang*/
[7038] yi ge med pa las/
[7039] thams cad 'byung zhing 'khrul snang nga yi sems/
[7040] /thams cad gnas pa 'khrul snang nga yi thugs/
[7041] /thams cad snang ba 'khrul snang nga yi sku/
[7042] /thams cad grag pa 'khrul snang nga yi gsung*/
[7043] /mthong ba ma 'gags nga yi gzugs ltar snang*/
[7044] /thos pa ma 'gags nga yi sgra ltar grag
[7045] /snom byed ma 'gags nga yi dri ltar tshor/
[7046] /myong byed ma 'gags nga yi ro ltar gdangs/
[7047] /tshor byed ma 'gags nga yi yid ltar mgyogs/
[7048] /gsang ba'i nyon mongs nga yi cho 'phrul te/
[7049] /sangs rgyas sems can nga yi dur sa yin/
[7050] /kun byed nga ni snang ba rang gsal che/
[7051] /zhes so/
[7052] /'o na 'khrul snang la rang sar yan du bcug pas slar la 'khrul mi 'gro'am zhe na/
[7053] sems can tha mal pas bdag tu bzung bas 'khrul yang*/
[7054] rnal 'byor pas gzhi med du shes pas bcos bslad med par rang babs la 'jog pas mi 'khrul te/
[7055] mu tig phreng ba las/
[7056] sems can 'khor ba de dag ni/
[7057] rang gi rnam rtog las kyis bcings/
[7058] /rang bzhin med shes grol bar nges/
[7059] /zhes so/
[7060] /yang 'khrul pa dang grol ba ni nang shes pa la brtsi ba yin gyi/
[7061] phyi snang bas 'khrul pa dang grol ba 'ga' yang ma byas pas/
[7062] snang ba thad sor bzhag pas chog ste/
[7063] te lo pas/
[7064] snang bas mi 'ching zhen pas 'ching*/
[7065] /zhen pa chod cig nA ro pa/
[7066] /zhes gdams pa bzhin no/
[7067] /de'ang gnas lugs kyi don rang gi rig pa de rang dngas kyi ngang la 'jog pa tsam las/
[7068] ched du bcos pa'i lta sgom spyod pas bzang du bcos su med de gshis bsgyur du med pa'i phyir dang*/
[7069] rang byung ye shes mi bden par 'gyur ba'i phyir te/
[7070] rtsal rdzogs las/
[7071] bsam pas ye shes don mi rnyed/
[7072] /bsam pas ye shes don rnyed nas/
[7073] /rang byung ye shes brdzun par 'gyur/
[7074] /bsgoms pas chos kyi sku mi mthong*/
[7075] /bsgoms pas chos kyi sku mthong na/
[7076] /rang snang chos nyid brdzun par 'gyur/
[7077] /bltas pa rig pa'i don mi rtogs/
[7078] /bltas pas rig pa'i don rtogs na/
[7079] /chos sku 'gag med brdzun par 'gyur/
[7080] /chos kyis ma rig rtsad mi chod/
[7081] /chos kyis ma rig rtsad chod na/
[7082] /ka dag ye shes brdzun par 'gyur/
[7083] /ces so/
[7084] /'di ltar snang shes chos nyid du rtogs pas spyod lam ji ltar byas kyang chos nyid las ma 'das/
[7085] snang tshul cir snang yang rol pa 'gag med du shar bas/
[7086] rang byung don gyi dkyil 'khor du shar te/
[7087] bza' btung chos nyid kyi bsnyen pa/
[7088] nyal 'dug byang chub kyi bsgrub pa/
[7089] 'du byed lhag gnas kyi bsam gtan/
[7090] glal lud dkyil 'khor gyi sgrub pa/
[7091] stong gsum lhun grub kyi dkyil 'khor/
[7092] /char chu rang babs kyi chag chag
[7093] /lam srang rang bzhin gyi thig chen/
[7094] rkang rjes kha dog gi rdul tshon/
[7095] sgul skyod phyag rgya'i rang bzhin/
[7096] smra brjod rdo rje'i bzlas pa/
[7097] dran bsam bskyed rim gyi 'khor lo/
[7098] gang snang lha'i rol pa/
[7099] rang lus dbang gi bum pa/
[7100] rab babs rgyun gyi dam tshig
[7101] shes rig rang gsal gyi gdams ngag
[7102] skye shi chos nyid kyi goms tshad/
[7103] tshogs drug yul snang gi rtogs pa rang shar bas/
[7104] khams gsum yongs grol chen po'i dgongs par lhun gyis grub pa ni/
[7105] mu tig phreng ba las/
[7106] e ma de ltar snang ba rnams/
[7107] /'khrul pa nyid kyang rang grol na/
[7108] /'khrul pa med pa cis mi grol/
[7109] /ji ltar smra dang bya byed rnams/
[7110] /stong rig gsal ba'i spyod pa yin/
[7111] /bzang dang ngan pa'i rtog pa rnams/
[7112] /sgom pa chu bo'i klong chen yin/
[7113] /log lta yang dag 'dod pa rnams/
[7114] /rnal 'byor ris med lta ba yin/
[7115] /re dang dogs par 'dzin pa kun/
[7116] /zang ma thal byung 'bras bu yin/
[7117] /phyag rgya chen po mngon 'dod pas/
[7118] /bza' dang btung ba bsnyen pa la/
[7119] /nyal dang 'dug pa bsgrub pa'o/
[7120] /'du byed rnams ni lhag gnas yin/
[7121] /glal dang lud pa dkyil 'khor bsgrub/
[7122] /stong gsum thams cad dkyil 'khor la/
[7123] /char dang khu rlangs chag chag btab/
[7124] /'gro ba'i lam dmigs thig chen te/
[7125] /rkang pa'i rjes ni rdul tshon ni/
[7126] /'gro bar 'dod pa stangs stabs nyid/
[7127] /yan lag bskyod pa phyag rgya'o/
[7128] /ji ltar smras pa sngags kyi tshig
[7129] /bsam pa rnams ni bskyed rim yin/
[7130] /yid la 'gyu ba mchod pa nyid/
[7131] /gzugs su snang ba lha yi sku/
[7132] /sgra chen brjod pa rol mo nyid/
[7133] /rang gi lus ni bum pa la/
[7134] /skra ni lo 'dab kha rgyan mdzes/
[7135] /khrag dang chu ser chu rnams nyid/
[7136] /don snying la sogs rdzas kyis gtams/
[7137] /rang la snang ba'i dbang rnams byin/
[7138] /ma bskur nyid la rdzogs pa'o/
[7139] /'da' bar 'dod pa dam tshig la/
[7140] /bsrung bar 'dod pa bcings pa nyid/
[7141] /grol bar 'dod pa nyams pa ste/
[7142] /med par 'dod pa thub mchog yin/
[7143] /mthong ba rnams ni phyag rgya'i gda'/
[7144] /de la chags pa nyams myong yin/
[7145] /shes rig gsal ba gdams ngag la/
[7146] /yul sems gnyis su gdab pa'i yul/
[7147] /skye rga na 'chi goms pa'i gnad/
[7148] /tshogs drug ma 'gags rtogs pa'o/
[7149] /zhes so/
[7150] /de ltar rnal 'byor pas ci byas chos nyid kyi ngang du bskyed pa lha'i 'khor lo dang dbang rdzogs gdams ngag dang bcas pa/
[7151] rdzogs pa chos nyid kyi 'khor lo rang babs chu bo rgyun gyi ting nge 'dzin zam ma chad pas/
[7152] 'bad rtsol/
[7153] rgyu 'bras la ma ltos par dngos grub ya mtshan rmad po che ngang gis thob nas sa mchog dkyil 'khor chen po rdzogs pa yin no/
[7154] /de'ang thal 'gyur las/
[7155] de ltar thams cad chos nyid pas/
[7156] /blang bar bya ba gang yang med/
[7157] /gzhag par bya ba cung zad med/
[7158] /gang du med pa'i chos nyid do/
[7159] /cir snang rang gi chos nyid las/
[7160] /bcos ma'i chos nyid logs na med/
[7161] /ji ltar byas kyang mi rtog skye/
[7162] /spang dang blang med rang snang ngo*/
[7163] /zhes pa dang*/
[7164] rang shar las/
[7165] snang ba la mi zhen/
[7166] med pa mi bsgrub/
[7167] yod pa mi spong*/
[7168] med pa la zhe 'dod mi bya/
[7169] yod pa la mngon par mi zhen/
[7170] byas pa mi bsgrub/
[7171] byung ba mi 'gegs/
[7172] byung ba la skyon du mi lta/
[7173] nyon mongs pa mi spong*/
[7174] sangs rgyas mi bsgrub/
[7175] sgom pa mi bsgom/
[7176] lta ba mi lta/
[7177] 'khrul snang mi 'gegs/
[7178] dang snang mi 'tshol ces pa dang*/
[7179] nor bu 'phra bkod las/
[7180] rtogs byed kyi shes pa yul la snang ba'i tshe na/
[7181] snang ba rang snang ste/
[7182] de'i tshe shes pa kha yan du gtang bar bya'o zhes rgya cher gsungs so/
[7183] /don gsum pa lhun mnyam yangs pa chen po'i klong du thams cad ye nas 'das zin pas/
[7184] bcings grol spang blang med pa'i ngang du 'khor 'das ming med chen por la bzla ba ni/
[7185] rang bzhin rdzogs pa chen po gnad kyi che ba rdo rje'i gad mo chen po bcu gnyis ngo mtshar gyi tshig brgyad dang bcas pas khams gsum yongs grol chen po/
[7186] 'khor 'das ming med chen po/
[7187] rgyu 'bras la 'das chen po/
[7188] ma byas ye zin chen po/
[7189] spang blang ye grol chen po/
[7190] byar med rtsal sprugs chen po la zlos te/
[7191] da chos la byar med/
[7192] byas kyang 'chi zhen las ma 'das/
[7193] ye stong nam mkha' klong yangs su phyam gdal ba ni/
[7194] rin po che spungs pa'i rgyud gsang ba chen po las/
[7195] kye sangs rgyas thams cad kyi gsung gi rdo rje snying po/
[7196] lta ba rang byung gi ye shes la ltos dang*/
[7197] dge sdig dang lta sgom las 'das pa ngo mtshar/
[7198] gzhi ma bskyod pas lus ngag gi bya ba ci byas kyang dge sdig phan gnod dang bral ba ha ha/
[7199] kye gsung gi rdo rje/
[7200] dngos po gshis kyi 'dug tshul la ltos dang*/
[7201] snang ba 'di spu ma brjes mdog ma bsgyur ba ngo mtshar/
[7202] bde sdug ji ltar bsams kyang don la 'gyur ba med pa ha ha/
[7203] kye gsung gi rdo rje/
[7204] stong pa chen po kun 'byung gi ye shes la ltos dang*/
[7205] dran bsam gyi spyod pa sna tshogs ci byas kyang rol par shar te ngo mtshar/
[7206] ji ltar byas kyang 'gag med kyi klong du skye med grol ba ha ha/
[7207] kye gsung gi rdo rje/
[7208] chos nyid stong pa kun khyab kyi ye shes la ltos dang*/
[7209] skye ba med pa dang ye nas lhan cig gnas pa ngo mtshar/
[7210] skyes bus mtshon rnon po thogs nas 'gro ba rnams dus gcig la bsgral kyang*/
[7211] gang zag de'i rgyud la phan gnod dang bral ba ha ha/
[7212] kye gsung gi rdo rje/
[7213] rang gi shes pa stong pa kun snang gi ye shes la ltos dang*/
[7214] gang ltar snang ba thams cad rang gi grogs su shar ba ngo mtshar/
[7215] cir snang yang rang gi gzhi las g.yos pa med pa ha ha/
[7216] kye gsung gi rdo rje snying po/
[7217] rig pa stong pa kun grol gyi snang ba la ltos dang
[7218] rang gi gnyen por rang che ba ngo mtshar/
[7219] nyon mongs pa rnams rang gis rang grol ba ha ha/
[7220] kye gsung gi rdo rje/
[7221] rig pa stong pa kun gyi ngo bo la ltos dang*/
[7222] 'bad rtsol med par 'bras bu rang rnyed pa ngo mtshar/
[7223] gcig zin pas 'khor 'das thams cad gnyis med du dag pa ha ha/
[7224] kye gsung gi rdo rje/
[7225] ngo bo stong pa chen po kun gzhag gi tshad la ltos dang*/
[7226] 'gro drug sku gsum du snang ba ngo mtshar/
[7227] 'gro ba rnams kyis bsgom pa rdul tsam yang ma byas par dus gcig la sangs rgyas pa ha ha/
[7228] kye gsung gi rdo rje/
[7229] sku gsum stong pa chen po ye rdzogs kyi 'bras bu la ltos dang*/
[7230] dus gsum 'du 'bral med pa'i chos nyid ngo mtshar/
[7231] pha rol tu phyin pa drug ma spyad par tshogs rnams dus gcig la rdzogs pa ha ha/
[7232] kye gsung gi rdo rje/
[7233] rig pa cer gzhag stong pa chen po kun mnyam gyi ye shes la ltos dang*/
[7234] bya byed thams cad rgyan du shar ba ngo mtshar/
[7235] spong len thams cad lta bas grol ba ha ha/
[7236] kye gsung gi rdo rje/
[7237] stong pa'i stong pa ye stong chen po la ltos dang*/
[7238] sangs rgyas thams cad yang sar 'dug pa ngo mtshar/
[7239] bya byed bsgom pas/
[7240] ltung ba 'gyur ba ha ha/
[7241] kye gsung gi rdo rje/
[7242] mi stong pa'i stong pa dngos can la ltos dang*/
[7243] med pa la bdag tu 'dzin pa'i theg pa ngo mtshar/
[7244] skyes pas skye med thob pa ha ha zhes gsungs te/
[7245] rang gi rig pa nan tar bltas na gshis la gad mo bcu gnyis su gnas pas 'bad rtsol rang zhig
[7246] chos zad blo 'das chen por la bzla bar bya'o/
[7247] /de'ang rdzogs pa chen po rang skad gshis la thad drang du bshad nas blo'i gting du yid ches par bya'o/
[7248] /de bzhin du ngo mtshar gyi tshig chen po brgyad kyis kyang 'khor 'das chos zad yul med kyi dgongs pa la bzla bar bya ste/
[7249] yang rin po che spungs pa las/
[7250] e ma ho/
[7251] gsung gi rdo rje snying po khyod nyon cig
[7252] rang gi rig pa nyid skye shi dang bral ba'i gnad kyis/
[7253] sems can bye ba'i srog bcad pa dang*/
[7254] pha rol tu phyin pa bcu rtag tu spyad pa'i gang zag la/
[7255] khyad par rdul tsam yang med par kun tu bzang po ngas bstan pa'o/
[7256] /sangs rgyas kun gyi gsung gi rdo rje/
[7257] chos nyid la spros pa med pa'i gnad kyis/
[7258] rtag tu stong pa nyid la goms par bsgom pa'i skyes bu dang*/
[7259] stong pa nyid yid la skad cig tsam cig ma byas pa'i gang zag gnyis sangs rgya ba la khyad par rdul tsam yang med par kun tu bzang po ngas bstan pa'o/
[7260] /kye gsung gi rdo rje/
[7261] rig pa nyid 'dus ma byas pa'i gnad kyis/
[7262] 'dus byas kyi dge ba dpag tu med pa byas pa'i dad pa can dang*/
[7263] srog gcod pa la rtag tu dga' ba'i mi gnyis la/
[7264] tshogs rdzogs pa'i sgo la khyad par rdul tsam yang med par kun tu bzang po ngas bstan pa'o/
[7265] /kye gsung gi rdo rje/
[7266] rig pa'i ye shes la 'gro 'ong med pa'i gnad kyis/
[7267] chos nyid kyi rtags sna tshogs lus ngag la byung ba'i skyes bu dang*/
[7268] thos bsam la blo skad cig kyang ma sbyangs pa'i gang zag gnyis/
[7269] dngos po mthong ba la khyad par rdul tsam yang med par kun tu bzang po ngas bstan pa'o/
[7270] /kye gsung gi rdo rje/
[7271] chos nyid la skye 'gag med pa'i gnad kyis/
[7272] dmyal ba tsha grang nyams su myong ba'i skyes bu dang*/
[7273] sangs rgyas rnams kyi bde ba nyams su myong ba'i skyes bu gnyis la/
[7274] rtogs pa'i sgo thob pa la khyad par rdul tsam yang med par kun tu bzang po ngas bstan pa'o/
[7275] kye gsung gi rdo rje/
[7276] rig pa la 'gyur ba med pa'i gnad kyis/
[7277] yid chos kyi spros pa chod pa'i skyes bu dang*/
[7278] bdag rtag par lta ba gnyis la khyad par rdul tsam yang med par kun tu bzang po ngas bstan pa'o/
[7279] /kye gsung gi rdo rje/
[7280] chos sku rang la yod pa'i gnad kyis/
[7281] phyi rol tu mchod pa dang bstod pa dang gsol ba sna tshogs btab pa'i skyes bu dang*/
[7282] las su bya byed dang bral bar 'dug pa gnyis la/
[7283] 'bras bu thob pa la khyad par rdul tsam yang med par kun tu bzang po ngas bstan pa'o/
[7284] /kye gsung gi rdo rje de'i phyir na rang byung chen po'i tshig 'di dag la spyod pa'i skyes bu ni 'bad pa med par nyams su longs pa'i gdeng rnyed nas/
[7285] snang ba dang sku gsum dbyer med du sangs rgya ba yin no zhes gsungs te/
[7286] tshig gi rgyal po brgyad po 'di dag mi 'gyur ba don gyi gtan tshigs chen po brgyad kyis grub pas/
[7287] blo yang rab rnams la sgra ji bzhin par bshad par bya ste/
[7288] rig pa'i gshis de kho nar nges pa'i phyir ro/
[7289] /dman pa rnams la bden pa gnyis su phye nas bshad pas slad kyis rtogs par byed kyi/
[7290] thad drang du bshad na sdang bar 'gyur te/
[7291] rang shar las/
[7292] seng ges rang skad bton pas gcan gzan thams cad brgyal zhing skrag
[7293] rdzogs chen rang skad smras pa theg dman thams cad brgyal ces so/
[7294] /des na skal med rgyu 'bras nges don du 'dod pa rnams la gsang bar gdams pa ni/
[7295] snga ma de las/
[7296] tshig 'di dag ni nyan thos dang*/
[7297] rang sangs rgyas la sogs pa'i nang du rdul tsam yang brjod par ma byed cig
[7298] de ci'i phyir zhe na/
[7299] de dag rnams kyis tshig 'di kun thos pas/
[7300] skrag pa dang*/
[7301] sngangs pa dang*/
[7302] brgyal bar 'gyur te/
[7303] gsang sngags rnams la mi mos te yid byung nas/
[7304] de'i rnam par smin pas sems can dmyal ba chen po nyams su myong bar 'gyur bas na/
[7305] bstan cing thos par yang lta ci smos te/
[7306] rlung phyogs tsam du yang brjod par mi bya'o zhes so/
[7307] /gsang sngags thun mong las kyang*/
[7308] yongs su ma smin sems can la/
[7309] gsang ba sgrogs pa bdun pa yin/
[7310] /ces pa dang*/
[7311] byang chub sems dpa'i sa las kyang*/
[7312] blo ma sbyangs pa la stong pa nyid ston pa dang zhes rtsa ltung du bshad pas gsang ngo*/
[7313] de yang rnams par shes pa'i tshogs brgyad dag par byed pa ngo mtshar gyi tshig chen po brgyad dang*/
[7314] mi 'gyur ba'i gzer yig chen po bcu gnyis kyis chos zad byar med chen por bzla ba'i chings su snying kham ma chung bar bshad la/
[7315] re dogs 'ching zhen med pas 'khor 'das dus gcig la ming med chen po blos btang ngo*/
[7316] /gshis der phebs pa'i rnal 'byor pa chen po rnams la rgyu 'bras dge sdig med pa thad drang du bshad de pad+ma dang bi ma la dang*/
[7317] te lo pa la sogs pa bzhin no/
[7318] /rang cag rnams la blos de ltar rtogs kyang goms pas thog tu ma phebs pas/
[7319] gshis la mi skrag cing las 'bras cha phra ba la 'dzem pa dang sbyar nas bshad do/
[7320] /de ltar na rdo rje'i gad mo bcu gnyis chings gsum du lan gsum du bshad pas sum cu rtsa drug tu 'gyur ba ni rtsa ba nyon mongs pa rten 'brel bcu gnyis lugs su 'jug pa dang*/
[7321] lugs las bzlog pa dang*/
[7322] yongs su ral ba ste sum cu rtsa drug gi gnas dag pa dang sbyar la go bar bya'o/
[7323] /de dag gi don chings nges pas mdor bshad de tshig gi don spros pas chog go
[7324] /spyi don gnyis pa thag chig thog tu bcad pas chings bsdam pa la gsum ste/
[7325] lta ba rang byung ye shes su thag bcad/
[7326] dgongs pa dus gsum dus med du ngang bskyang
[7327] gnas lugs chos med ye zad du la bzla ba'o/
[7328] /dang po ni rang gi rig pa stong gsal 'pho 'gyur med pa'i ngo bo 'di zang thal rjen pa'i ngo bo thag bcad la lta sgom spyod 'bras blo'i chos kyis bcos bslad gang yang mi bya bar ma bcos lhun grub chen po'i lta sgom rang babs phyam gdal chen pos nyams su blang ba ni/
[7329] rtsal rdzogs las/
[7330] gsang sngags rig pa cog gzhag ni/
[7331] /lta sgom spyod pa'i mdo mdud yin/
[7332] /phyi nang gsang ba'i shes rab la/
[7333] /yid kyi rnam rtog ma 'gyus pas/
[7334] /gsang sngags gsang ba'i lta bar 'dod/
[7335] /bcom ldan seng ge chos kyi sku/
[7336] /gzung 'dzin bral ba'i ting 'dzin gnas/
[7337] /mtshan ma med pa'i lta ba la/
[7338] /btang snyoms chen po'i shes rab gsal/
[7339] /ces pa dang*/
[7340] yang*/
[7341] thams cad 'byung ba'i chos sku las/
[7342] /klong yangs yul med ngang du thim/
[7343] /bcas bcos med na spyod pa yin/
[7344] /rang snang mthong na lta ba yin/
[7345] /de la ma yengs sgom par bshad/
[7346] /
[7347] btang bzhag med na ting 'dzin thob/
[7348] /phyogs lhung med na rang sa zin/
[7349] /ma byas rang byung ye nas grub/
[7350] /ces pa dang*/
[7351] chos nyid mtha' yas rang byung rgya mtsho na/
[7352] /rang rig rtog bral gser gyi nya mo 'gyu/
[7353] /stong gsal 'khor 'das bral ba'i rgya yis thob/
[7354] /ces so/
[7355] /gnyis pa dgongs pa dus gsum dus med du ngang bskyang ba la gnyis te/
[7356] ngo bo rang gsal ngang dngas la bcos bslad med par rang sa na sal le hrig mer re 'khyil le 'od gsal mnyam pa'i ngang la nang du gzhag pa dang*/
[7357] nga las rang shar ba'i blo rtog rjes 'dzin 'phro mthud bcad nas/
[7358] bar med har sangs phyal bar dus gsum dus med dag pa'i dgongs pa chu bo'i klong chen yangs par phyir bzhag pas dbyings rang sa na gsal ba'i man ngag go
[7359] /dang po ni/
[7360] lus gnad dang rlung gnad bstun la shes pa rang gsal la snang ba rang snang gzung 'dzin med par tsan ne bzhag pa ni/
[7361] klong drug pa las/
[7362] de bzhin nyid de ma bcos na/
[7363] /nam mkha' sprin gyis ma bsgribs bzhin/
[7364] /ye gdangs ye nas gsal ba'i cha/
[7365] /de ltar nam mkha' dngas pa la/
[7366] /nyi ma'i snying po rang snang ltar/
[7367] /ngo bo dri ma med pa'i sku/
[7368] /gcig bsdus nges pa'i snying po ni/
[7369] /nga yi dkyil 'khor nyid yin no/
[7370] /zhes so/
[7371] /gnyis pa la dus gsum yid kyi 'brel thag bcad pa'i thabs chen po bcus nyams su blang ba ni/
[7372] yang de nyid las/
[7373] skyes bu gang gis 'das pa'i rjes ma bzung*/
[7374] /ma 'ongs pa'i sdun ma blang*/
[7375] da lta'i shes pa rang so la bzhag na/
[7376] shes pa thams cad snga phyi med par gcig tu 'dres nas/
[7377] gcig 'dus ngo bo gcig pa zhes bya ste/
[7378] dus gsum mnyam pa nyid du rig pa'i rnal 'byor ro/
[7379] /yang 'das pa'i bag chags kyi rjes su ma 'brengs/
[7380] phyis 'byung gi bag chags rnams sdun ma bsu/
[7381] da ltar gyi bag chags rnams rgyud la mi bsten pa ni/
[7382] dus gsum mnyam pa nyid du rig pa'i rnal 'byor pa zhes bya'o/
[7383] /dran pa rang zad kyi thabs kyis 'khor 'das gnyis med du bsre ba ste/
[7384] 'das pa'i dran pa rnams bar mtshams bcad pa dang*/
[7385] ma 'ongs pa'i dran pa nyid mgo mnan pa dang*/
[7386] da ltar gyi dran pa rnams rang yal du gtang ba ni/
[7387] dus gsum mnyam pa nyid du rig pa'i rnal 'byor pa zhes bya'o/
[7388] /yang 'das pa'i sems la phugs mi gtad/
[7389] ma 'ongs pa'i sems la rgyab mi gtad/
[7390] da ltar gyi sems la blo mi gtad pa ni/
[7391] dus gsum mnyam pa nyid du rtogs pa'i rnal 'byor pa yin no/
[7392] /'das pa'i ma rig pa la gzegs ma bskur/
[7393] ma 'ongs pa'i ma rig pa la yab ma bor/
[7394] da ltar gyi ma rig pa la pang du ma blangs na/
[7395] dus gsum mnyam pa nyid du rig pa'i rnal 'byor pa yin no/
[7396] /'das pa'i zhe sdang la zhe ma chags/
[7397] ma 'ongs pa'i zhe sdang la lcags kyus ma bzung*/
[7398] da ltar gyi zhe sdang la ngar ma blud na/
[7399] dus gsum mnyam pa nyid du rtogs pa'i rnal 'byor pa zhes bya'o/
[7400] /'das pa'i gti mug gis sprin ma bsdus/
[7401] ma 'ongs pa'i gti mug gis sa ma bcad/
[7402] da ltar gyi gti mug gis char ma phab na/
[7403] dus gsum mnyam pa nyid du rtogs pa'i rnal 'byor zhes bya'o/
[7404] /'das pa'i sangs rgyas la lan ma gdab/
[7405] ma 'ongs pa'i sangs rgyas khu ma gdab/
[7406] da ltar gyi sangs rgyas la thog ma gtod pa ni/
[7407] dus gsum mnyam pa nyid kyi rnal 'byor pa zhes bya'o/
[7408] /'das pa'i 'dod chags nyid sun dbyung*/
[7409] ma 'ongs pa'i 'dod chags rnams zhe bcad/
[7410] da ltar gyi 'dod chags rnams yul phyung ba ni/
[7411] dus gsum mnyam pa nyid kyi rnal 'byor pa yin no/
[7412] 'das pa'i phrag dog la dam du ma bzung*/
[7413] ma 'ongs pa'i phrag dog la sems ma bsdus/
[7414] da ltar gyi phrag dog la sems ma bcug pa ni/
[7415] dus gsum mnyam pa nyid du rtogs pa'i rnal 'byor pa ste/
[7416] 'khor 'das gnyis med du rtogs pa'i rnal 'byor pa chen po zhes bya'o zhes so/
[7417] /de'ang dus gsum gyi sangs rgyas ni/
[7418] rig pa'i ye shes kyi nyams khyad par can te dga' brod kyi 'dzin zhen 'dor bar gdams shing*/
[7419] gzhan dgu dgag sgrub yul la 'char ba dang rang gnas lung ma bstan gyi gti mug ste/
[7420] ngos bzung la dus gsum 'brel thag bcad pa'i bar gyi har sangs chos nyid du gnas pa ngos bzung la bsgom pa yin no/
[7421] /gsum pa gnas lugs chos med ye zad du la bzla ba ni/
[7422] seng ge rtsal rdzogs las/
[7423] dge ba sangs rgyas don ma rtogs/
[7424] /dge bas sangs rgyas don rtogs na/
[7425] /rdzogs chen gnas lugs brdzun par 'gyur/
[7426] /sdig pas 'khor bar ltung mi 'gyur/
[7427] /sdig pa'i 'khor bar ltung mi 'gyur/
[7428] /sdig pas 'khor bar ltung 'gyur na/
[7429] /skad cig rnam gsum brdzun par 'gyur/
[7430] /stong pas yang dag don mi mthong*/
[7431] /stong pas yang dag don mthong na/
[7432] /ye shes 'od gsal brdzun par 'gyur/
[7433] /mtshan mas rang rig don mi mthong*/
[7434] /mtshan mas rang rig don mthong na/
[7435] /rang sangs chos nyid brdzun par 'gyur/
[7436] /byas pas lhun rdzogs don mi rnyed/
[7437] /byas pas lhun rdzogs don rnyed na/
[7438] /ngo bo 'gyur med brdzun par 'gyur/
[7439] /gzung bas snang ba mthong mi 'gyur/
[7440] /gzung bas snang ba mthong gyur na/
[7441] /rang bzhin 'gag med brdzun par 'gyur/
[7442] /dpyad pas pha rol sgrol mi 'gyur/
[7443] /dpyad pas pha rol sgrol gyur na/
[7444] /thugs rje kun khyab brdzun par 'gyur/
[7445] /'khrul pa'i snang bas nga mi bsgrib/
[7446] /'khrul pa'i snang bas nga bsgribs na/
[7447] /sgron ma rnam gnyis brdzun par 'gyur/
[7448] /de ni gsang sngags dgongs par bstan/
[7449] /ces so/
[7450] /'di ni gsang don dbyings kyi la bzla gal po che la rngams po che yin pas thad drang du bshad pa la mi skrag par bya'o/
[7451] /spyi don gsum pa gdeng grol thog tu bca' bas 'phrang bsal ba la gsum ste/
[7452] rang grol gyi go don spyir bstan pa/
[7453] ye grol gyi gnas lugs bye brag tu bshad pa/
[7454] rang grol gyi dgongs pa rgyas par brjod pa'o/
[7455] /dang po ni/
[7456] nyon mongs las nges par 'byin pa'i lam rgyal a ti rdo rje snying po 'dir/
[7457] nyon mongs ma spangs gnas su dag pas/
[7458] nyan rang ltar spong ba dang*/
[7459] sems dpa' ltar spong ba dang*/
[7460] sngags 'og ma bskyed rim ltar bskyur ba dang*/
[7461] rdzogs rim ltar rang zhir gtong ba dang*/
[7462] theg pa thun mong ba spyi ltar gnyen pos gdul ba dang*/
[7463] sems sde ltar rang lugs su 'jog pa dang*/
[7464] klong sde ltar de nyid chos nyid du byed pas dag pa lta bu ma yin no/
[7465] /ci'i phyir zhe na/
[7466] nyon mongs pa de ye ji bzhin yod ma myong du ma shes na/
[7467] spangs pas mi spong ste/
[7468] nyon mongs de sems kyis spongs na/
[7469] spang bya spong byed gnyis rdzas gcig pas dag par mi rung la/
[7470] ye shes kyis spong na sems kyis ye shes ma mthong*/
[7471] ye shes kyis sems ma mthong bas lhan cig mi gnas pa'i dngos 'gal la spang bya spong byed kyi tha snyad mi rung la/
[7472] snga ma phyi mas spangs pa med de 'das ma 'ongs rdzas 'gal bas/
[7473] gcig yod dus gcig 'gags la/
[7474] dus mnyam na phan tshun 'chol bas spang bya gnyen por thal la/
[7475] gnyen po spang byar thal te/
[7476] sems rgyun gcig dus mnyam pa'i phyir ro/
[7477] /yang sems de nyid las nyon mongs 'byung ba lus dang grib ma lta bu la spangs pas spong ba'i dus med do/
[7478] /de bzhin du sbyangs pa la sogs pa la yang sbyor te/
[7479] nyi zla kha sbyor las/
[7480] de bzhin nyid du ma rtogs na/
[7481] /rnal 'byor lus dang grib ma bzhin/
[7482] /de las de nyid rang 'byung bas/
[7483] /spangs pas spong ba ma yin no/
[7484] /de bzhin sbyangs pas kyang ni min/
[7485] /bsgyur bas yang ni mi 'gyur ro/
[7486] /'gyur med  snying po ma rtogs par/
[7487] /shel gyi brag gam g.yu rdo bzhin/
[7488] /sbyang zhing bzhu bar nus pa min/
[7489] /rang bzhin gyis ni gnas dag tu/
[7490] /rnal 'byor ldan pa yis ni brtag
[7491] /de bzhin zhi ba nyid kyang min/
[7492] /mngon sum lhag mthong ma shes par/
[7493] /ri rab ri yi rgyal po bzhin/
[7494] /sus kyang gzhig par nus pa min/
[7495] /gnyen po yis ni grol ba min/
[7496] /ma btsal rang dag ma shes par/
[7497] /rnyog ma sangs 'dod chu rnyog bzhin/
[7498] /phyi phyir sangs pa ma yin no/
[7499] /de nyid dngas kyang chos nyid min/
[7500] /rang snang lhug pa ma shes par tha mal blun po'i snang ba bzhin/
[7501] /mngon zhen bzlog pa ma yin no/
[7502] /zhes pas chu'i ri mo ltar rang gis rang grol ba'i gnad du shes par bya'o/
[7503] /'di la'ang blo rim pa gnyis las/
[7504] 'bad bcas rang grol ni/
[7505] nyon mongs gang skyes ngos bzung la rang sar bzhag pas rang sangs su khrol khrol song ba'i ngang la 'gyu ba gnas dag gi dgongs pa rang grol mnyam pa chen por skad cig kyang yengs med du rtsal sbyang ngo*/
[7506] /'bad med ni/
[7507] gang skyes des tshugs mi thub par rang sangs pa chos nyid yin pas/
[7508] de la lta ba'i thabs de spang mi dgos par rang bzhin ngang ngam shugs kyis grol ba ste/
[7509] blo rim 'di gnyis dang po'i khyad dang*/
[7510] snga phyi lta bur gnas te/
[7511] de nyid las/
[7512] 'di dag blo rim rnam gnyis te/
[7513] /'bad bcas rnams dang 'bad med do/
[7514] /'bad bcas rnams ni rang sar gzhag
[7515] /snang ba goms pa'i tshad rnams kyi/
[7516] /ye shes dag pa'i snang ba nyid/
[7517] /phyi nang kun la rang shar tshe/
[7518] /rkyen des skye ba ma yin no/
[7519] /ji srid de dag skye 'gyur yang*/
[7520] /rang gzhag rang sa nyid du 'grol/
[7521] /de phyir rnal 'byor snang ba'o/
[7522] /'bad med rnams ni 'di lta ste/
[7523] /rang gis rang grol rang nyid la/
[7524] /rang ka ma ni rang grol bas/
[7525] /lcags kyis lcags rnams gshog pa dang*/
[7526] /rdo yis rdo rnams gcog pa bzhin/
[7527] /rang gi gnyen po rang nyid che/
[7528] /rang bzhin rdzogs chen rtogs pa yis/
[7529] /'di ltar goms pa gang yin pa/
[7530] /ma btsal gzhag pa'i don rnams rnyed/
[7531] /ma bsgoms par ni bde chen rgyas/
[7532] /rang bzhin nyid du mngon sum rig
[7533] /'di nyid su dang phrad pa de/
[7534] /mtshams med sdig dang ldan pa yang*/
[7535] /'di nyid goms pas grol ba ni/
[7536] /the tshom nyid med na ra kan/
[7537] /ces so/
[7538] /gnyis pa ye grol gyi gnas lus bye brag tu bshad pa la gsum ste/
[7539] ye nas grol zin pas da lta rang grol te 'bad rtsol gyi gnyen po mi dgos par bstan pa/
[7540] gnas lugs de'i rang bzhin las mi 'da' bar gdams pa/
[7541] ngang du rang sangs gzhi med tsam las gzhan du song ma myong bar la bzla ba'o/
[7542] /dang po ni/
[7543] mu tig phreng ba las/
[7544] 'bad pas grol ba ma yin te/
[7545] /ye nyid nas ni grol bar gnas/
[7546] /zhes pa dang*/
[7547] yang*/
[7548] ma rig pa nyid rang byung bas/
[7549] /'khrul pa'i rgyu nyid ye nas sangs/
[7550] /kun gzhi chos skur rang shar bas/
[7551] /brgyud pa'i skye ba rtsad nas bcad/
[7552] /yid bzhin dgongs pa ye gnas pas/
[7553] /'gyu byed rnams ni rang gzhag yin/
[7554] /dbugs ni ye nas rgyun chad pas/
[7555] /skye shi gdod nas yod pa min/
[7556] /'dod pa'i yon tan ye rdzogs pas/
[7557] /zhen pa'i mtha' ni bsgom pa nyid/
[7558] /yan lag ma bskyod ye phyin pas/
[7559] /'gro ba'i lam nyid ye nas bgrod/
[7560] /smras pa'i ngag ni brjod med pas/
[7561] /ye nas smra bsam yul las 'das/
[7562] /bsam pa'i 'phro 'du ye stong pas/
[7563] /ye nas bsam gtan chen por gnas/
[7564] /dri ma rnams ni rang dag pas/
[7565] /dri med zang thal chen por gnas/
[7566] /byas pas byung sa med pa'i phyir/
[7567] /thog ma nyid nas bya byed bral/
[7568] /gzhi nas gzhan byung chos med pas/
[7569] /gdod nas rang byung nyag gcig go
[7570] /gcig dang gnyis kyi grangs zad pas
[7571] /thig le zla dang bral ba nyid/
[7572] /mun pa gdod nas rnam dag pas/
[7573] /rig pa'i snang ba 'od gsal khyab/
[7574] /'khor ba 'gyur med 'gags zin pas/
[7575] /ye nas lhun rdzogs sangs rgyas sa/
[7576] /mtshan ma'i dngos po stong sangs pas/
[7577] /bdag 'dzin blo ni ye nas zad/
[7578] /rkyen rnams rkyen gyis rang grol bas/
[7579] /ltos pa rnams ni cog bzhag pa'o/
[7580] /zhes so/
[7581] /gnyis pa ni/
[7582] thal 'gyur las/
[7583] rang bzhin rdzogs pa chen po'i mtha'/
[7584] /chos rnams rang sar gzhag pa ste/
[7585] /snang shes chos nyid zung 'jug pas/
[7586] /ye grol cog gzhag nyid la thug
[7587] /dgongs pa blo las 'das pa dang*/
[7588] /mtshan bcas rang sar dag pa dang*/
[7589] /stong dang dngos po'i mtha' grol dang
[7590] /'gyu zad rtog pa med pa dang*/
[7591] /blo zad yid las 'das pa'o/
[7592] /zhes pa dang*/
[7593] snga ma las/
[7594] 'byung ba lnga nyid ye dngas pas/
[7595] /snang ba 'od gsal nyid du grol/
[7596] /dbang po lnga nyid cer gzhag pas/
[7597] /'dzin pa'i yul lnga rang sar grol/
[7598] /ces so/
[7599] /gsum pa ni/
[7600] thal 'gyur las/
[7601] rang sems grol ba zhes bya ba/
[7602] /gcig nas gcig tu song ba med/
[7603] /gang gis dgrol ba med pa'i sems/
[7604] /gzhi nas rdzogs pas 'gro 'ong med/
[7605] /brtags pas ma rnyed rgyu mtshan med/
[7606] /gzhi rtsa med pas stong gsal gnas/
[7607] /rang gsal gnas pa'i sems de ni/
[7608] /gnad kyis grol bas phyogs ris med/
[7609] /dus kyis grol bas ltos gzhi med/
[7610] /'bad med grol bas brtson 'grus med/
[7611] /gdeng gis grol bas 'bad rtsol med/
[7612] /de la gdeng gis grol ba bshad/
[7613] /ye nas grol bas bskyar gzhi med/
[7614] /rang gis grol bas gnyen po med/
[7615] /cer gyis ral bas mthong sar yang*/
[7616] /yongs su grol bas 'bad med pa'o/
[7617] /zhes so/
[7618] /de'ang sgo gsum ye nas grol bas gdod kyis 'bad pas grol mi dgos te/
[7619] lus kyis phyag rgya bsgyur ba la sogs pa ci yang mi dgos par 'byung ba rang gnad kyis grol bas 'gro ba drug tu slar mi ldog
[7620] /ngag gis 'bad pa snying po bzlas pa la sogs pa bya mi dgos par/
[7621] brjod pa gsal dag tu grol bas/
[7622] smras tshad sgra don gyi gnad kyis grol/
[7623] /sems kyi 'bad pa ting nge 'dzin bsgom pa la sogs pa bya mi dgos par/
[7624] ci bsams dgongs pa'i gnad kyis grol ba ste/
[7625] gzhan nas byung ba med pas rang grol ba ste gnyen po yod mi srid pa'o/
[7626] /de ltar na rang grol la gnyen po med pa'i gnad do
[7627] /grol zhes bya ba la/
[7628] bzhag pa tsam gyis grol ba dang*/
[7629] shes pa tsam gyis gnad thog tu grol ba dang*/
[7630] ye grol dang*/
[7631] rang grol dang*/
[7632] cer grol dang*/
[7633] yongs grol la sogs pa mang yang 'di ni rang grol chen po la gnyen po med pas 'bad mi dgos par bstan pa'o/
[7634] /gsum pa rang grol gyi dgongs pa rgyas par bshad pa la gsum ste/
[7635] ngo bo mdor bstan/
[7636] rang bzhin so sor bshad/
[7637] don gyi mjug bsdu ba'o/
[7638] /dang po ni/
[7639] mu tig phreng ba las/
[7640] 'gag pa med pa'i rig pa la/
[7641] /'khrul rgyu med pas ldog sa med/
[7642] ye grol yin pas gtan nas 'phags/
[7643] /rang grol yin pas yul rkyen zad/
[7644] /cer grol yin pas snang ba dag
[7645] /mtha' grol yin pas mu bzhi 'gags/
[7646] /gcig grol yin pas du ma stongs/
[7647] /zhes pas/
[7648] phyi nang gnyis med zang thal ba'i rig pa rjen pa shel gong dri ma med pa lta bu la/
[7649] gzhi med pa'i gnad kyis da 'khrul pa'i rgyu med pas rtsa ba dang bral ba'i rig pa la lam med/
[7650] lam med pas da 'bras bu khams gsum du ldog pa'i sa med de ye nas grol zin nam mkha' lta bu'i dgongs pa lhun gyis grub zin pas/
[7651] grol lugs chen po lnga dang bcas te thun mong gi theg pa kun las khyad par du 'phags pa'i gnad do/
[7652] /gnyis pa lnga ste/
[7653] ye grol/
[7654] rang grol/
[7655] cer grol/
[7656] mtha' grol/
[7657] gcig grol gyi rang bzhin rgyas par bshad pa'o/
[7658] /dang po ye grol bskyar gzhi med pa'i gnad la brten nas/
[7659] lta sgom 'bad rtsol la rag ma lus par bstan pa ni/
[7660] ye shes khyab pa spyir btang bas byas pa dang bcos pa med pa'i don te/
[7661] gang nas kyang ma byung*/
[7662] gang du yang ma song*/
[7663] gar yang mi gnas pa las 'gyur ba med pa'i don no/
[7664] /grol ni bkrol ba lta bu ma yin pas/
[7665] lta sgom gyis 'bad mi dgos/
[7666] grol zhes rang lugs su gnas pa las/
[7667] bcas bcos med pa'i don no/
[7668] /de ltar yin pas lus ngag yid gsum rang lugs la lhod chags shing*/
[7669] sems nyid rnal du phebs pa la grol zhes bya/
[7670] de yang gtan du de ltar gnas pas theg pa thun mong ba las 'phags pa'o/
[7671] /ye nas grol ba'i dpe ni/
[7672] A li ka'i 'bras bu ye nas smin pa la/
[7673] da smin rgyu med pa lta bu'o/
[7674] /ye grol la gsum/
[7675] ye grol gyi go ba/
[7676] 'jog pa'i 'thad pa/
[7677] grol lugs so/
[7678] /ye grol gyi go ba ni/
[7679] glo bur ba ma yin par thog ma nas grol zin pas/
[7680] da bskyar nas grol rgyu med pa'i gnad ni/
[7681] rig pa nyid 'khrul ma myong ba las byung ba'o/
[7682] /ye grol du 'jog pa'i 'thad pa la gsum/
[7683] rigs pas 'thad pa/
[7684] lung gis 'thad pa/
[7685] gtan tshigs kyis 'thad pa'o/
[7686] /rigs pas 'thad pa ni/
[7687] ye nyid nas rig pa nyid grol ba'i gnad ni/
[7688] rig pa la gzhi med pas ldog sa med pa dang*/
[7689] rtsa ba med pas byung sa med pa dang*/
[7690] mtshan nyid med pas gtan la mi phebs pa dang*/
[7691] skye ba med pas grol rgyu med pa'o/
[7692] /de yang ye grol yin pa'i rtags su sgom sgrub gang gis kyang mtshan nyid mthong ba med/
[7693] de yang rgyu 'bras rjes med kyi rigs pas 'thad de/
[7694] rig pa la rgyud med pas 'bras bu med de las dang rnam par smin pa yod mi srid do/
[7695] /lung gis 'thad pa ni/
[7696] brtson pa don ldan las/
[7697] ye nas grol ba'i sems nyid ni/
[7698] /phyi nas grol rkyen ga la srid/
[7699] /ces so/
[7700] /gtan tshigs kyis 'thad pa ni/
[7701] gtad yal rag gzhag gi gtan tshigs kyis 'grub ste/
[7702] gtad pa ye nas grol bas/
[7703] de nyid rang sar grol te/
[7704] ye nyid nas grol ba'i phyir ro/
[7705] /de yang sems las byung sa med pa dang*/
[7706] gnas sa med pa dang*/
[7707] 'gro sa med pa'i gnad kyis ye nas grol bar shes so/
[7708] /grol lugs ni/
[7709] sems stong pa yin pas grol zhes bya ba'am/
[7710] ma grol zhes tha snyad tsam du gdags su med pas/
[7711] ye nas grol zin pa'i rtags su/
[7712] da de la bskyar nas grol mi dgos pa ni/
[7713] sems ye nas sangs rgyas pas so/
[7714] /ye nas grol ba de la grol rgyu med pas shes so/
[7715] /gnyis pa rang grol la gnyen po med pa'i gnad la brten nas/
[7716] bla ma'i gdams ngag la rag ma lus par bstan pa ni/
[7717] 'di ltar snang grags kyi chos thams cad byung yang rang las byung*/
[7718] grol kyang rang grol bas so/
[7719] /dper na nam mkha' dang sprin bzhin no/
[7720] /de ltar yin pas yul gzhan la brten pa'i bsgom pa dang*/
[7721] lta ba dang*/
[7722] spyod pa skyon can lta bu min pas ni/
[7723] don gyis grol zhes bya ba ni chos zad pa la bya'o/
[7724] /rang grol la gsum ste/
[7725] rang grol gyi go ba/
[7726] rang grol gyi 'thad pa/
[7727] grol lugs so/
[7728] /rang grol gyi go ba ni/
[7729] gnyen po med pa'i don te/
[7730] snang ba nyid snang ba nas rang grol bas/
[7731] snang ba las ma gtogs pa'i chos nyid gang yang med/
[7732] de bzhin du stong pa la sogs pa/
[7733] de nyid kyis grol ba las logs pa med pa'o/
[7734] /dper na chang nad can chang gis 'joms pa dang*/
[7735] dug gis dug 'joms pa dang*/
[7736] lcags kyis lcags gcog pa la sogs pa dang 'dra'o/
[7737] /nyon mongs pa nyid de nyid kyis grol bas na rang grol zhes bya'o/
[7738] /rang grol du 'jog pa'i 'thad pa la gsum ste/
[7739] rigs pas 'thad/
[7740] lung gis 'thad/
[7741] gtan tshigs kyis 'thad pa'o/
[7742] /rigs pas 'thad pa ni/
[7743] chos nyid kyi rigs pas 'thad de/
[7744] grol ba thams cad rang grol yin pas/
[7745] gzhan gyis bkrol ba lta bu ma yin par 'thad la/
[7746] gal te gzhan grol yin na/
[7747] dngos po gcig la gzugs tha dad du snang ba mi srid pa bzhin no/
[7748] /dngos po'i mtshan nyid dngos pos gtan la phebs pa bzhin no/
[7749] /lung gis 'thad pa ni/
[7750] sems sde las/
[7751] grol ba rang byung gzhan las min/
[7752] /ces so/
[7753] /gtan tshigs kyis 'thad pa ni/
[7754] rang grol chen po la rtsod gzhi med pa'i gtan tshigs kyis 'grub cing 'thad do/
[7755] /'di ltar snang ba rang grol ba yin te gnyen po gzhan la rag lus pa med pa'i phyir ro/
[7756] /grol lugs ni/
[7757] rang gis rang grol ba las ma gtogs pa gzhan ma yin te/
[7758] gzhung gzhan nas kyang*/
[7759] 'dod chags can 'dod chags la lam du byas pas grol ba la sogs pa bshad de/
[7760] kye rdo rje las/
[7761] ji ltar me yis tshig pa la/
[7762] /me de nyid kyis bsro bar bya/
[7763] /zhes pa la sogs pa gsungs pa bzhin no/
[7764] /snang ba snang ba rang gi thog nas grol ba nyid/
[7765] snang ba las ma gtogs pa'i grol rgyu'am grol rkyen gzhan med pa'o/
[7766] /de gzhi med du grol bas/
[7767] gnas pa'i rten med pas/
[7768] gzhi rtsa med pas/
[7769] gzhi rtsa med pa'i sems nyid de/
[7770] gsang snying las/
[7771] gzhi rtsa med pa'i sems nyid 'di/
[7772] /pho mo ma yin ma ning min/
[7773] /kha dog ma yin dbyibs su min/
[7774] /mtshan med ma yin rigs rgyud min/
[7775] /ces so/
[7776] /de nyid rang las ma gtogs pa ldog pa'i sa med pas/
[7777] /'gro sa med pas/
[7778] skye ma myong ba'o/
[7779] /gang nas byung ba'i sa med de/
[7780] de nyid rang ma yin pa'i chos logs pa med pas rang grol zhes bya'o/
[7781] /dper na sbrul gyi mdud pa sus kyang ma bkrol par rang grol ba bzhin no/
[7782] /gsum pa cer grol mthong yal gyi gnad la brten nas/
[7783] rgyud lung la rag ma lus par bstan pa ni/
[7784] cer gyis mthong ba tsam gyis/
[7785] de nyid du grol ba ni/
[7786] ma bu phrad pas grol ba yin pas/
[7787] snang ba de nyid blos ma bsgyur/
[7788] snang bas ma bcad par bzhag pas rang dag du grol ba'o/
[7789] /cer grol mthong yal la bzhi ste/
[7790] cer grol gyi go ba/
[7791] cer grol du 'jog pa'i 'thad pa/
[7792] grol lugs/
[7793] dpe'o/
[7794] /cer grol gyi go ba ni/
[7795] cer gyis mthong ba tsam gyis/
[7796] de nyid mthong bar grol ba ni/
[7797] skad cig dang po rang la mthong ngam/
[7798] thos sam/
[7799] rig pa tsam gyis grol ba ste/
[7800] de la ni chos nyid mngon sum gyi rtsis thebs so/
[7801] /cer grol du 'jog pa'i 'thad pa la gsum/
[7802] rigs pa/
[7803] lung*/
[7804] gtan tshigs so/
[7805] rigs pa ni/
[7806] gtang yal gang du yang ma dmigs pas 'thad de/
[7807] snang ba snang thog tu snang ba tsam gyis grol ba dang*/
[7808] shes pa 'gyus thog tu 'gyus pa tsam gyis grol ba ste/
[7809] stong pa rang so'i gnad kyis gzugs cer gyis mthong bas/
[7810] gzugs snyems pa tsam la bstan nas/
[7811] de nyid kyis grol ba'o/
[7812] /de bzhin du sgra la sogs pa'o/
[7813] /de grol bar cis shes na/
[7814] gzugs su mthong bas gzugs ma yin pa'i spros pa chod/
[7815] de la cer gyis gzhag pas/
[7816] de nyid grol te/
[7817] gzhan la 'jug pa'i shes pa mi skye bas so/
[7818] /lung gis 'thad pa ni/
[7819] gser gyi snying po'i rgyud las/
[7820] cer grol chen po'i lta stangs kyis/
[7821] /sangs rgyas sems can gnyis ka grol/
[7822] /ces so/
[7823] /gtan tshigs ni/
[7824] phyogs bral rang dag gi gtan tshigs kyis 'thad de/
[7825] 'di ltar snang bcer grol yin te/
[7826] de nyid cer sar bzhag nas/
[7827] bzhag sar grol la/
[7828] grol sar yal ba'i phyir ro/
[7829] /grol lugs ni/
[7830] chos can dum bu la bslabs pas/
[7831] dum bur cer sar grol te/
[7832] gang du yang song ba med pa dang*/
[7833] gang nas kyang 'ong ba med pa dang
[7834] gang du yang 'gro sa med pa'o/
[7835] /gar yang gnas pa las 'gyur ba med pa'o/
[7836] /chos can spyi la bslabs pas/
[7837] snang ba thams cad cer grol du song ba'o/
[7838] /dpe ni/
[7839] dper na gzu bo'i blo can du lha khang du phyin pa lta bu ste/
[7840] mthong ris med pa'o/
[7841] /bzhi pa mtha' grol ltos pa dang bral ba'i gnad la brten nas/
[7842] ltos pa gang la yang mi 'cha' ba'i gnad ni/
[7843] gcig gi mtha' las grol ba yin pas/
[7844] gnyis su mi gnas la/
[7845] gnyis las grol bas gcig tu yang mi gnas pa'o/
[7846] /de bzhin du gnyis ka dang*/
[7847] gnyis ka ma yin pa la sogs pa'o/
[7848] /mu ni yod pa'i mu snang ba dang*/
[7849] med pa'i mu mi snang ba dang*/
[7850] gnyis ka dang gnyis ka ma yin pa'i mu bzhi 'gag pa la grol zhes tha snyad du bya'o/
[7851] /mtha' grol ltos pa dang bral ba la gsum ste/
[7852] mtha' grol gyi go ba/
[7853] mtha' grol du 'jog pa'i 'thad pa/
[7854] grol lugs so/
[7855] mtha' grol gyi go ba ni/
[7856] yod pa dang*/
[7857] med pa dang*/
[7858] snang ba dang*/
[7859] stong pa'i mtha' gang la yang ltos pa mi 'cha' ba'o/
[7860] /don gyis 'di yin 'di min gyi rtsis las 'das pa'o/
[7861] /mtha' grol du 'jog pa'i 'thad pa la gsum ste/
[7862] rigs pa/
[7863] lung*/
[7864] gtan tshigs so/
[7865] rigs pa ni/
[7866] ltos bral ngo bo nyid kyi rigs pas 'thad de/
[7867] gang la yang ma ltos pas mtha' dang bral ba yin pas/
[7868] mtha' gang la yang gnas pa ma yin no/
[7869] /de'i phyir na mtha' bral ba dbus mi dmigs pa'i lta ba zhes bya'o/
[7870] /lung gis 'thad pa ni/
[7871] rtsal chen yon tan rdzogs pa'i lung las/
[7872] mtha' dang bral bas grol zhes bya zhes so/
[7873] /gtan tshigs ni/
[7874] gcig shes pas kun grol ba'i gtan tshigs kyis 'thad de/
[7875] gcig mtha' dang bral bar shes pas/
[7876] 'di ltar snang btags thams cad las grol ba yin te/
[7877] ltos pa gang la yang bcar med pa'i phyir ro/
[7878] /grol lugs ni/
[7879] yod mtha' la mi gnas pas/
[7880] med mtha' las grol la/
[7881] med mtha' la mi gnas pas/
[7882] yod mtha' grol la/
[7883] yod med gnyis ka la mi gnas pas/
[7884] gnyis ka grol/
[7885] gnyis ka ma yin pas/
[7886] gnyis ka ma yin pa grol ba'o/
[7887] /lnga pa gcig grol zla med pa'i gnad la brten nas/
[7888] thabs dang shes rab la rag ma lus par bstan pa ni/
[7889] gcig ni rdzogs pa chen po thig le nyag gcig spros pa dang bral ba nyid de/
[7890] de'i ngang du grol ba yin pas du ma grangs kyi mtha' thams cad stongs pa'o/
[7891] /gcig grol zla med pa'i gnad la bzhi ste/
[7892] gcig grol gyi go ba/
[7893] gcig grol du 'jog pa'i 'thad pa/
[7894] grol lugs/
[7895] dpe'o/
[7896] /gcig grol gyi gcod ba ni/
[7897] gcig grol de mi 'thad pa ma yin te/
[7898] gcig la gcig tu grol ba las ma rtogs pa gang yang med do/
[7899] /des na rig pa la ye nas grol ma grol gyi tha snyad las 'das pa'o/
[7900] /gcig grol du 'jog pa'i 'thad pa la gsum/
[7901] rigs pa/
[7902] lung*/
[7903] gtan tshigs so/
[7904] rigs pas 'thad pa ni/
[7905] grol ba thams cad tha dad pa min te/
[7906] gcig las gzhan med pas grol zhes bya ste/
[7907] gcig po ni rig pa nyid do/
[7908] /de yang rang rig gcig pu ma yin pa'i chos log pa med pas so/
[7909] /lung gis 'thad pa ni/
[7910] gser gyi snying po las/
[7911] gcig pu grol ba'i chos nyid ni/
[7912] /du ma ro gcig yin pa'i phyir/
[7913] /ces so/
[7914] /gtan tshigs kyis 'thad pa ni/
[7915] gcig shes kun grol gyis 'thad de/
[7916] gcig rig par shes pas/
[7917] 'khor 'das kun grol ba'i phyir ro/
[7918] /grol lugs ni/
[7919] chos nyid du ngo shes pas snang shes kun grol ba'o/
[7920] /dpe ni/
[7921] du ma ro gcig tu shes pas/
[7922] tshwa gcig gi ro gtan la phebs na/
[7923] tshwa kun gyi ro gtan la phebs pa'am/
[7924] bu ram dang*/
[7925] me gcig ngo shes pas kun shes pa lta bu ste/
[7926] byang chub sems 'grel las/
[7927] me yi rang bzhin tsha ba dang*/
[7928] /bu ram rang bzhin mngar ba ltar/
[7929] /de bzhin chos rnam thams cad kyang*/
[7930] /rang bzhin stong pa nyid du gcig
[7931] /ces pa bzhin no/
[7932] /de ltar grol lugs lnga po gang zag gcig la brtsi ba ma yin te
[7933] dbang po'i bye brag gis gang la gang mos kyis grol ba yin no/
[7934] /gsum pa grol lugs lnga'i mjug  bsdu ba la lngas bstan pa ni/
[7935] de yang 'dir grol lugs lnga po de ltos gzhi dang bral ba ni/
[7936] rang grol yin pas dmigs pa'i lta ba dang sgom pa dang spyod pa'i chos kyi ltos pa dang bral ba ste/
[7937] rkyen rnams rkyen gyis grol ba dper na dri mas dri ma 'khru ba ltar rkyen ngan rkyen ngan gyis grol te ye shes kyi grogs su 'char la/
[7938] ka dag ka dag gis grol la rig pa rig pas grol ba'o/
[7939] /ye grol la gzung 'dzin zung 'jug gi ltos pa dang bral bas/
[7940] yul  rnams yul gyis grol ba dug gis dug rnams 'joms pa lta bu dang*/
[7941] cer grol 'khor 'das gnyis la mi ltos pas rgyu yis rgyu rnams grol ba dper na lcags kyis lcags gcod pa lta bu dang*/
[7942] mtha' grol tha snyad kyi tshig la mi ltos pas chos chos kyis grol ba'i dpe shing las byung ba'i me des shing de nyid bsregs pa lta bu dang*/
[7943] gcig grol grol byed blo la mi ltos pas sems nyid sems kyis grol ba'i dpe rdo yis rdo rnams gcog pa lta bu ste/
[7944] mu tig phreng ba las/
[7945] rkyen rnams rkyen gyis grol bas na/
[7946] /dmigs pa'i chos la nga mi ltos/
[7947] /yul rnams yul gyis grol ba la/
[7948] /gzung 'dzin gnyis la nga mi ltos/
[7949] /rgyu nyid rgyu yis grol ba la/
[7950] /'khor 'das gnyis la nga mi ltos/
[7951] /chos ni chos kyis grol ba la/
[7952] /tha snyad tshig la nga mi ltos/
[7953] /sems nyid sems kyis grol ba la/
[7954] /mtshon byed blo la nga mi ltos/
[7955] /dri mas dri ma 'khrud pa bzhin/
[7956] /de bzhin dag pas dag pa grol/
[7957] /dug gi dug rnams 'joms pa dang*/
[7958] /lcags kyis lcags rnams gcod pa dang*/
[7959] /rdo yis rdo rnams gcog pa dang*/
[7960] /shing gis shing rnams bsregs pa ltar/
[7961] /rang rang dgra ni rang gis byed/
[7962] /rigs mi mthun pas grol ba min/
[7963] /ces so/
[7964] /de'ang thams cad rig par ma rdzogs pa med pa'i gnad kyis rig pa grol dus chos thams cad grol ba rten gzhi zhig pas rten chos  'jig pa ltar/
[7965] rang grol rang zhig la dbyings su phyam gdal ba ni/
[7966] de nyid las/
[7967] de phyir gzhi gnas rig pa la/
[7968] /rang shar yin phyir snang ba rdzogs/
[7969] /rang byung yin phyir gzhi nyid rdzogs/
[7970] /rang snang yin phyir yul yang rdzogs/
[7971] /rang grol yin phyir 'khrul gzhi rdzogs/
[7972] /rang dag yin phyir lam kun rdzogs/
[7973] /rang rig yin phyir shes bya rdzogs/
[7974] /rang khyab yin phyir 'bras bu rdzogs/
[7975] /rang sa yin phyir rgyu rkyen rdzogs/
[7976] /rang rtogs yin phyir chos nyid rdzogs/
[7977] /rang log yin phyir 'khor 'das rdzogs/
[7978] /rang gnas yin phyir rgyud lung rdzogs/
[7979] /rang rdzogs yin phyir dus gcig rdzogs/
[7980] /rang shes yin phyir gdams ngag rdzogs/
[7981] /rang gzhag yin phyir bsam gtan rdzogs/
[7982] /rang chas yin phyir dbyings rdzogs pa'o/
[7983] /zhes so/
[7984] /de ltar rdzogs shing grol ba'i rig pa de nyid thog ma nas ka dag yin pas dri ma med cing*/
[7985] thugs yin pas rgyud pa zad la/
[7986] nyag gcig bde ba chen po smra bsam brjod las 'das pa/
[7987] ye nas rnam dag zang ka
[7988] rdos bcas dag pa'i stong pa/
[7989] spyir snang 'khor 'das kyi 'phen chas ma gos pa/
[7990] chos zad 'gyu sangs bems rig las 'das pa/
[7991] gnyug ma gzhi'i sangs rgyas su bzhugs pa nyid/
[7992] mu tig phreng ba las/
[7993] e ma rang rdzogs chen po'i chos sku ni/
[7994] /ka nas dag pas dri ma zad/
[7995] /thog mar byung bas rgyud pa zad/
[7996] /zla dang bral bas rtsis las 'das/
[7997] /sdug bsngal rgyu med bde chen po/
[7998] /brjod pa'i rgyu med smra bsam 'das/
[7999] /ye nas rang rig rnam dag pa'o/
[8000] /zag pa zad phyir rdo bcas min/
[8001] /dngos po zad phyir stong par gnas/
[8002] /gnyis kyis 'phel med ngo bo nyid/
[8003] /chos dang bral bas thabs las 'das/
[8004] /rtog med gsal bas 'gyu ba sangs/
[8005] /bems rig gnyis med tshogs gnyis rdzogs/
[8006] /'gran pa'i zla med cog gzhag rang*/
[8007] /bcos pa'i tshig med kun tu khyab/
[8008] /bsam byed sems med dran pa bral/
[8009] /so ma nyid yin gnyug ma'i ngang*/
[8010] /ma bcos mchog yin rnal mar bzhugs/
[8011] /zhes so/
[8012] /de ltar phyi snang ba nang lus sems dang bcas pa thams cad med pa gsal snang chu'i zla ba lta bur rtogs pa rtsal 'byongs te/
[8013] rig pa nam mkha' lta bu'i don la brtan pa rnams ni/
[8014] chos zad pas snang ba dang lus chu zla ltar 'byongs te/
[8015] rtsig pa dang ra ba la sogs pa la thogs pa med cing*/
[8016] spyan dang mngon shes tshad med pa thob/
[8017] 'phags pa'i bden pa mthong nas yang srid pa rnam par grol te/
[8018] ka dag gis sa la grol ba ni/
[8019] 'byung bzhi'i rdul phran nus med po ye shes kyi mes bsregs te/
[8020] na bun yal ba ltar nam mkha'i mthongs su sku'i rdzu 'phrul bstan nas/
[8021] don du 'gyur na ye shes kyi mes bsregs pa'i rdul phran de dag sku gdung dang rang bsrel du byin gyis rlob cing*/
[8022] mi 'gyur na rang dengs su zhi bar mdzad nas/
[8023] rig pa chos sku'i dbyings su bzhugs te/
[8024] gzugs sku 'phrin las dang bcas pas 'khor ba ma stongs kyi bar du sems can gyi don mdzad pa ni/
[8025] zangs yig can dang rtags tshad las/
[8026] snang ba bzhi tshad du ma phyin yang*/
[8027] rdos bcas mi snang bar gdod ma'i sar grol ba yod do zhes pa'i dgongs pa ste/
[8028] khregs chod du grol ba'i tshul du gsal bar/
[8029] rin po che spungs pa'i rgyud las gsungs pa/
[8030] ma btang rang sor gzhag pa yi/
[8031] /sems kyis 'di yi tshig kun yang*/
[8032] /sus kyang bslabs pa med par ni/
[8033] /so so'i blo la go bar snang*/
[8034] /'di nyid rang gi blor go bas/
[8035] /mi snang rtog pa med pa yis/
[8036] /snang ba thams cad rang dag nas/
[8037] /thams cad zang ma thal byung du/
[8038] /stong gsal chen po'i rigs su 'gyur/
[8039] /sa chu me rlung 'byung ba bzhi/
[8040] /so so'i nus pa mi snang bar/
[8041] /na bun bzhin du mkhas la dengs/
[8042] /'khrul pa'i zhen pa sna tshogs ni/
[8043] /ji ltar bsams kyang skye med par/
[8044] /gzung 'dzin cha rnams rang 'gags nas/
[8045] /gang mi snang ste rang zad nas/
[8046] /gsal byed rang gis nyams myong bar/
[8047] /lus can kun kyang de bzhin song*/
[8048] /lus med rnams ni smos ci dgos/
[8049] /zhes so/
[8050] /rnal 'byor pa 'di'i rtogs pa tshad du phyin na/
[8051] rdul phran cha med du lus rdos bcas rang sar dengs la/
[8052] cung zad ma phyin yang gzhan las 'phags pa yin na ro de srang gcig la sogs pa'i lcir tsam du yang la chung ba la sogs pa ste rig pa ka dag la thim pa'o/
[8053] /'di'i gnad ni/
[8054] rig pa'i ngo bo la zang thal rdos bcas dag pa goms pa'i cha las byung ba ste/
[8055] sems dang de'i 'khrul snang med pa gsal snang gi cha yang dus der rang ngo la rnam par dag nas sems dang ye shes phyed te/
[8056] sems dag ye shes kyi bden pa mthong bas blo bde ba ni/
[8057] seng ge rtsal rdzogs las/
[8058] sangs rgyas bden pa mthong na rgyal ba'i sras/
[8059] rtog pa khong du chud na nam yang bde/
[8060] /zhes rgya cher gsungs pa thog tu phebs pa'i dus so/
[8061] /theg pa'i mchog rin po che'i mdzod las/
[8062] yang rab rtogs pas grol ba'i man ngag gi chings bstan pa ste rim bcu dgu pa'o/
[8063] /de ltar khregs chod kyi don gtan la phab nas/
[8064] da ni thod rgal gyi gnad las rdos bcas 'od lus su dag pa'i thabs rgya cher bshad pa la gnyis te/
[8065] khregs chod las khyad par du 'phags tshul dang*/
[8066] khyad par can gyi thod rgal nyid bshad pa'o/
[8067] /dang po ni/
[8068] khyad par bdun gyis 'phags te/
[8069] snang ba 'od kyi khyad par/
[8070] nyams len lag len dang 'brel ba'i khyad par/
[8071] rang snang mngon sum gzigs pa'i khyad par/
[8072] lus gnad rtsa'i khyad par/
[8073] snang byed sgo'i khyad par/
[8074] mthong ba dbang po'i khyad par/
[8075] nyams myong 'phel snang gi khyad par dang bdun no/
[8076] /dang po ni/
[8077] khregs chod kyis phyi 'khrul snang gi sa rdo ri brag la sogs pa dag par byed mi nus shing*/
[8078] yul du byed pas sgyu ma dang gzhi med la sogs pa'i rgyas 'debs yid dpyod la ltos pas/
[8079] sems kyi rnam shes tshogs pa'i chos la brten zhing myur du mi grol ba nyid/
[8080] thod rgal du 'od lnga dbyings rig gi snang ba yul du byed pas/
[8081] 'khrul snang gi ming med yid dpyod kyis rgyas 'debs mi dgos shing*/
[8082] sems kyi chos mig gi rnam shes la sogs pa rang 'gags la sbyong bas/
[8083] 'khor ba ming med du la zlos te/
[8084] tshe des 'od du grol ba'i khyad zhugs pa ni/
[8085] thal 'gyur las/
[8086] 'di ni rang yul bstan pa las/
[8087] /'khor rkyen 'jug pa ma yin par/
[8088] /zang ma nyid dang thal byung du/
[8089] /yul dang shes pa'i snang cha las/
[8090] /thad ka so so'i gzhi las grol/
[8091] /ces so/
[8092] /'o na khregs chod 'byongs na'ang snang ba tshad du ma phyin par phung pa las grol bar bshad pas khyad ci yod na/
[8093] shin tu che ste/
[8094] khregs chod kyis 'byongs yang rdul phran cha med las/
[8095] 'od du 'gro mi srid/
[8096] 'od du ma song na rdo rje'i lus mi grub ste/
[8097] res 'ga' ba'i sgyu lus kyis mthar thug gis mi chod pa dang*/
[8098] 'od lus ma thob na 'pho ba chen po'i sku mi thob pas gzhan don rlabs po che rten des mi 'grub pas na/
[8099] 'od dang rdul phran du dengs pa'i cha las/
[8100] 'pho ba chen mos don mi byed dang spyan dang mngon shes dang*/
[8101] rdzu 'phrul grub pa la rlabs che chung gi khyad yod pa'o/
[8102] /gnyis pa ni/
[8103] rig pa ye nas 'od gsal du gsungs pa de khregs chod kyis stong par 'jal ba las rang 'od mi mthong ba de/
[8104] thod rgal gyis gnad gcun pas chos nyid ngo bo'i 'od gsal nang du zin dus/
[8105] chos can rang gdangs kyi 'od gsal phyir snang ba lag len la bstan du yod pas 'phags te/
[8106] rang shar las/
[8107] rang snang rig pa'i rgyal po 'di/
[8108] /kun la yod de rtogs pa med/
[8109] /ces so/
[8110] /gsum pa ni/
[8111] rig pa'i ye shes khregs chod du bltar med kyi rgyas bkab nas mthong du med pa cig tu thag gcod pa de/
[8112] thod rgal du ye shes kyi mthongs phye bas chos nyid kyi nyi zer gsal ba ni/
[8113] thal 'gyur las/
[8114] chos nyid mngon sum snang ba yis/
[8115] /yid dpyod 'dzin pa'i lta ba bsnubs/
[8116] /zhes so/
[8117] /bzhi pa ni/
[8118] khregs chod du rags pa'i rtsa rlung la brten pa las/
[8119] thod rgal du 'od rtsa dwangs pa ngos bzung nas sgron ma dngos lam du byed pa ste/
[8120] de nyid las/
[8121] gzhan yang rtsa dang 'khrul 'khor gyis/
[8122] /rang bzhin snang ba'i ye shes lnga/
[8123] /chu bur mig gis mthong ba'o/
[8124] /zhes so/
[8125] /lnga pa ni/
[8126] khregs chod du dbang po drug gi sgo ma dag pa sems kyi chos la dwangs 'tshol ba las/
[8127] thod rgal du dag pa 'od gsal gyi sgo ye shes kyi rlung gis bskul bas sgron ma bzhi'i snang ba 'char bas 'phags te/
[8128] de nyid las/
[8129] sgo nas ji ltar 'byung ba ni/
[8130] /'jug pa'i rlung gis bskul ba yis/
[8131] sgron ma bzhi las las bzhir byung*/
[8132] zhes so/
[8133] /drug pa ni/
[8134] khregs chod kyis bltar med rig  pa rangs dngas kyi dbang po la dngas 'tshol ba las/
[8135] thod rgal du phyi nang ye shes zang thal gyi dbang pos dbyings dang*/
[8136] ye shes 'du 'bral med pa'i snang ba la dngos su dpyod pa'i khyad zhugs te/
[8137] thal 'gyur las/
[8138] dag pa dbyings kyi sgron ma la/
[8139] /thig le sku dang 'khrul snang dag
[8140] /rang bzhin nyid dang ngo bo nyid/
[8141] /gnyis med 'du 'bral med par snang*/
[8142] /zhes so/
[8143] /bdun pa ni/
[8144] khregs chod kyis phyi yul nang sems kyi 'khrul pa snang du bcug nas spong len med pa'i ngang rgyas 'debs pas myur du de dag mi grol ba nyid/
[8145] thod rgal du gnad bcas pa'i skad cig nas/
[8146] phyi nang gi 'khrul snang 'khrul 'dzin dang bcas pa rang sangs te/
[8147] ma spangs gnas su dag pa rgyas 'debs la mi ltos shing*/
[8148] ye shes kyi 'phel snang zla ba yar ngo bzhin gong du 'phel te/
[8149] snang ba bzhi tshad du phyin nas myur du grol ba nyid/
[8150] de las/
[8151] snang tshul 'khrul pa ma yin la/
[8152] /rgyu rkyen dag pa'i rang bzhin la/
[8153] /dngos dang dngos med rang dag nas/
[8154] /sgo lnga'i yul zhen dag pa dang*/
[8155] /'byung ba'i rags pa dag pa dang*/
[8156] /ye shes dag pa 'phel snang ston/
[8157] /de las zad pa'i chos nyid do/
[8158] /zhes so/
[8159] /'di dag gi khyad par zhib mor phye na bsam gyis mi khyab kyang*/
[8160] /che long tsam brjod pa ste/
[8161] mdor bsdu na rig pa'i don dngos su mthong zhing bltar yod pas 'khrul pa skad cig la ldog  pa dang*/
[8162] yid dpyod la lus pas 'khrul snang la lam byas nas ma 'khrul pa'i 'bras bu 'tshol ba'i khyad par gyis che bar shes rab kyi mig dang ldan pa rnams kyis rtogs par bya'o/
[8163] /chos 'di la gnad 'di lta bu yod pas kun gyi rtse mo bla na med pa zhes bya'o/
[8164] /don gnyis pa khyad par can gyi thod rgal nyid bstan pa la gsum ste/
[8165] gnad gsum chos nyid kyi 'khor lo spyir bstan pa/
[8166] nyin mtshan 'od gsal gyi 'khor lo byed brag tu bshad pa/
[8167] gdongs klong ye  shes kyi 'khor lo rgya cher bstan pa'o/
[8168] /dang po la bzhi ste/
[8169] bca' ba lus kyi gnad gsum/
[8170] gzigs pa sgo'i gnad gsum/
[8171] khrid pa dbyings kyi gnad gsum/
[8172] snang ba yul gyi gnad gsum mo/
[8173] /dang po ni/
[8174] lus kyi 'dug stangs gsum gang 'cha' yang*/
[8175] khong lhod par bcas pa rtsa rlung bde lugs su gnas pa'i dgos pa yod la/
[8176] ched du bsdams na rlung la sogs pa log pa dang 'byams pa 'byung ste rtsa 'chus pa dang sgrims drags pa'i phyir ro/
[8177] /de la lta stangs bcas dus rlung gnad rab tu dal ba las phyir bzung kha nas drang ba 'di'i khyad par can gyi chos gnad 'dus gal po che yin no/
[8178] /de yang sna nas 'byung rngub byed pa thun mong gi lugs te 'khor lo bzhi'i nang du bkang nas sems gsal dngas phyed pa'i ting nge 'dzin bskyed pa ste/
[8179] de'i lugs la rlung log pa/
[8180] 'byams pa/
[8181] 'khyil ba/
[8182] rmugs pa bzhi'i gegs 'byung zhing 'khrul snang du ma 'char ba yin la/
[8183] 'dir rlung dag par byed kyi 'phel ba lam du mi byed la/
[8184] 'khor lo bzhi dang nang du bkang pas sems kun tu rtog pa dar re 'gags kyang gtan nas 'gag mi thub pa'i phyir na/
[8185] las rlung sor rang 'gags la kha nas gtong ba'o/
[8186] sna nas ro rkyang du 'jug la/
[8187] de nas 'khor lo bzhi thams cad pa'i rtsa nang du 'jug pas/
[8188] rtog pa tha dad pa 'gyu ba'i rta byed pas 'dir bkag nas/
[8189] kha dang glo bar 'brel la/
[8190] glo ba'i rtsa sog ma'i sbu gu tsam de'i nang gi sems kyi rta de rang 'gags la gtong ba'i phyir/
[8191] rlung kha nas dal bus phyir drangs la yun ji tsam gnas kyi bar bzung bas/
[8192] rta dang mi gnyis so sor bral nas/
[8193] mi snying nang gi rig pa la thim pas mi rtog pa'i bsam gtan rang babs su 'grub pa'i gnad de yin la/
[8194] skabs su rlung hur sgra dang bcas te drag por 'phangs pas/
[8195] rlung 'dus kyi gegs sems mi dga' ba dang*/
[8196] nyon mongs kyi rtog pa g.yo ba dang*/
[8197] snying ga gzer ba rnams sel lo/
[8198] /dus de dag tu drag tu 'phang ba ni gnad dam pa'o/
[8199] /de'ang rlung gi gnad 'di mi shes par bsgoms kyang snang ba'i 'phel dang rtags tshad 'byung bar gtan nas mi 'gyur ro/
[8200] /gnyis pa gzigs pa sgo'i gnad gsum ni/
[8201] gzigs stangs gsum gang byed kyang rtsol bas gcun pa ma yin par/
[8202] khong lhod de rang babs su byas la/
[8203] mig mi 'gul bas lta stangs gzir ba gnad de/
[8204] thal 'gyur las/
[8205] rgyang bzhag 'gul ba med pa gnad/
[8206] /'di dus lta stangs gsum dang sbyar/
[8207] /ces so/
[8208] /gsum pa khrid pa dbyings kyi gnad gsum la/
[8209] mig dal bus zur dang steng 'og tu dbyings snang khad pa la mig ma 'gul rtogs pa ma 'gyus par shes pa gsal stong du shigs se bzhag pa gnad yin te/
[8210] de nyid las/
[8211] dbyings kyi gnad ni 'khrid pa ste/
[8212] zhes pa dang*/
[8213] rtsal rdzogs las/
[8214] chos nyid dran pa sangs pa'i nam mkha' la/
[8215] /tshom bu lngar snang gser gyi bya khyung lding*/
[8216] /'dzin chags rtog mtha' bral ba'i ngang du 'ub/
[8217] /rang snang phyogs lhung med pa'i nam mkha' la/
[8218] /stong gsal spros dang bral ba'i bya khyung lding*/
[8219] /snang la 'dzin pa med pa'i ngang du 'ub/
[8220] /mtshan ma spros dang bral ba'i nam mkha' la/
[8221] /gzung 'dzin bral ba chos sku'i bya khyung lding*/
[8222] /chos nyid rang snang thig le'i ngang du 'ub/
[8223] /ces so/
[8224] /bzhi pa ni/
[8225] phyi'i yul nam mkha' sprin dengs la gtad pas rig pa dngas sangs phyed la snang ba'i 'phel myur/
[8226] nang gi yul dbyings kyi sgron ma la gtad pas 'od gsal ma bu 'brel/
[8227] gsang ba'i yul rig pa rang dngas la gtad pas ka dag chos zad kyi dgongs pa rang sa na gsal ba'i gnad yod de/
[8228] rang shar las/
[8229] nam mkha' stong pa'i dkyil 'khor du/
[8230] bcos med sgron ma rnam pa bzhi/
[8231] /ma 'gags pa yi don gyis gsal/
[8232] /rig pa dbyings kyi sgron ma ni/
[8233] /nam mkha' stong pa'i klong dkyil du/
[8234] /dbyings kyi rang bzhin 'od kyi sku/
[8235] /ma 'gags 'gag med rnam par gsal/
[8236] /ye shes lnga ldan thugs kyi sku/
[8237] /lu gu rgyud kyi tshul du 'char/
[8238] /de yang 'gro dang 'ong ba dang*/
[8239] /'gul ba dang ni 'phrig pa'o/
[8240] /rig pa dbyings kyi sgron ma ru/
[8241] /bcug ste rig pa ma 'gul na/
[8242] /'gyur med rtogs pa'i rab tu bshad/
[8243] /shes rab rang byung sgron ma ni/
[8244] /sgro 'dogs thams cad gcod pa dang*/
[8245] /thig le stong pa'i sgron ma ni/
[8246] /rtsol ba med par shar gyur na/
[8247] /rgyang zhags chu yi sgron ma yis/
[8248] /de la lta ba ma yengs na/
[8249] /mthar phyin bsgom pa'i tshad du gsungs/
[8250] /zhes pa dang*/
[8251] thal 'gyur las/
[8252] 'di nyid yul gnad 'di lta ste/
[8253] /sprin bral phyi yul stong pa la/
[8254] /rnal 'byor nam mkha'i bya lam gnas/
[8255] /'di dang ma bral chos nyid do/
[8256] /zhes pa dang*/
[8257] yang*/
[8258] yul la snang ba'i mtshan nyid ni/
[8259] /nam mkha' sngo bsangs rdzi med la/
[8260] /'od dang kha dog dbyibs nyid dang*/
[8261] /ye shes lnga yi rang snang ston/
[8262] /dag pa dbyings kyi sgron ma la/
[8263] /thig le sku dang 'khrul snang dag
[8264] /rang bzhin nyid dang ngo bo nyid/
[8265] /gnyis med 'du 'bral med par snang*/
[8266] /zhes so/
[8267] /'di'i dus su rtsa nang gi rlung rgyu bas rtog pa phra mo sha ra ra 'byung yang*/
[8268] mngon sum gyi don la gnod pa med de/
[8269] rtog pa de nyid rang gis rang tshugs mi thub par grol nas sang sang 'gro ste/
[8270] bya srad bus bzung ba 'phur ba ltar/
[8271] yal yul 'phro yang sngar bzhin lu gu rgyud gcig la gcig mthud du phyal bar yengs pa de 'dra med pas/
[8272] las dang bag chags mi gsog
[8273] /'od gsal gyi sgom pa mi 'jig
[8274] /rig pa'i rtsal 'char du bcug pas/
[8275] shes rab thol byung du skye ba'i go 'byed pa'o/
[8276] /de yang lta stangs gzigs stangs gcun pas rtog pa shed po che ni rang 'gags/
[8277] shed chung phra phro rnam rang grol du song ba ni/
[8278] thal 'gyur las/
[8279] dgongs pa gcig las g.yos pa med/
[8280] /snang ba snang ba'i thogs gsal bas/
[8281] /bzhin dang me long lta bu las/
[8282] /grol ba de dang de nyid grol/
[8283] /shes pa 'gyu ba stong yal bas/
[8284] /mthong shes rig pa tha dad min/
[8285] /de nyid rang gi thog tu grol/
[8286] /gcig shes pas ni kun grol phyir/
[8287] /gnyis dang gsum gyi grangs mtha' zad/
[8288] /rtog cing 'dzin pa'i yul mi snang*/
[8289] /'gyu dang 'dzin pa ye nas stong*/
[8290] /stong pa'i dgongs pa gsal rdzogs pas/
[8291] /du ma'i grangs mtha' zad pa'o/
[8292] /zhes so/
[8293] /'di'i dus na lta sgom spyod pa gsum gyi dgongs pa klong gcig tu 'dril ba ste/
[8294] rdo rje sems dpa' snying gi me long las/
[8295] rgya chad phyogs lhung med pas lta ba'i tshad dang ldan/
[8296] /gsal la rtog pa med pas sgom pa'i tshad dang ldan/
[8297] /rang byung bcos bslad med pas spyod pa'i tshad dang ldan/
[8298] /bde chen zag pa med pa'i byang chub dngos med 'di/
[8299] /bzung bas mi zin chu yi zla ba 'dra/
[8300] /'dod dgu rang 'byung phyug po'i bang mdzod 'dra/
[8301] /zhes so/
[8302] /de'ang dbyings rig gi snang ba ma shar na mig zur la mnyam par bltas pas/
[8303] mthong dus nam mkha'i dkyil smin dbrag gi thad la mi 'gul bar blta ba gnad yin te/
[8304] yi ge med pa las/
[8305] rig pa cog gzhag man ngag nyid/
[8306] /'di ni gsang ba'i thug sa ste/
[8307] /mig ni rab tu gnan bya ste/
[8308] /de yang 'du 'bral med par brtag
[8309] /mig zur nyid las dbyings 'byung bas/
[8310] /'od ni phra la 'khril ba 'byung*/
[8311] /de la ngo bo lu gu rgyud/
[8312] /phra dang 'khyug dang 'gyu ba'o/
[8313] /mig ni nam mkha'i khams su brtag
[8314] /sangs rgyas sku yi thig le 'char/
[8315] /de nyid dgongs pa'i drod rnyed nas/
[8316] /rig pa'i sku ni lu gu rgyud/
[8317] /sku dang bcas pa snang ba'o/
[8318] /zhes so/
[8319] /skabs 'dir 'od gsal gyi chings gsum gtan la dbab pa ni/
[8320] dgongs pa ngo bo'i chings la sems kyi dri ma dag tshul/
[8321] ngang la mi g.yo mnyam par bzhag tshul/
[8322] de las rtags tshad dus nges 'char tshul dang gsum las/
[8323] dang po la gsum ste/
[8324] ngo bo'i dgongs pa dngos/
[8325] sems dang bag chags kyi mtshon dpe/
[8326] de dang bral tshul gyi mdo chings so/
[8327] /dang po ni/
[8328] kun tu bzang po thugs kyi me long las/
[8329] ma skyod mkha' la de bzhin rig pa gsal/
[8330] gsal la ma yengs gting dpag dka' ba'i ngang*/
[8331] /stong gsal gdal ba bde chen dbyings la spyod/
[8332] /rtse gcig gsal na don dam dbyings kyi ngang*/
[8333] /ma 'dres rdzogs na lhun grub sa la gnas/
[8334] /zhes so/
[8335] /rig pa'i ngo bo de la shes rab bzhi rang rtsal du 'char bas rtogs pa lhag mthong gi gnas lugs mtshon pa'o/
[8336] /shes rab bzhi ni/
[8337] rang shar las/
[8338] de yang rig pa'i ngo bo la/
[8339] /shes rab rnam pa bzhi dang ldan/
[8340] /shes rab rnam bzhi 'di lta ste/
[8341] /rnam par grol byed shes rab ni/
[8342] /thams cad sgrol bar byed pa'o/
[8343] /nyon mongs dag pa'i zhing du sgrol/
[8344] /rtog med skye med ngang du sgrol/
[8345] /ma rig rig pa'i klong du sgrol/
[8346] /shes rab rtog pa ngang du sgrol/
[8347] /de phyir sgrol byed shes rab po/
[8348] /rnam par skyod byed shes rab ni/
[8349] /sku lnga ka dag dbyings su skyod par byed/
[8350] /'od lnga 'dzin med dbyings su skyod par byed/
[8351] /rig pa ye shes dbyings su skyod par byed/
[8352] /sgron ma nam mkha'i dbyings su skyod par byed/
[8353] /de phyir skyod byed shes rab po/
[8354] /rnam par sdud byed shes rab ni/
[8355] /'byung ba 'od lnga'i nang du sdud/
[8356] /nam mkha' sgron ma'i nang du sdud/
[8357] /sku lnga'i rig pa'i ngang du sdud/
[8358] /rig pa rtog med nang du sdud/
[8359] /de phyir sdud byed shes rab ni/
[8360] /'byung ba 'od lnga'i nang du sdud/
[8361] /nam mkha' sgron ma'i nang du sdud/
[8362] /sku lnga rig pa'i ngang du sdud/
[8363] /rig pa rtog med nang du sdud/
[8364] /de phyir sdud byed shes rab po/
[8365] /rnam par 'byed byed shes rab ni/
[8366] /ma rig rig pa gnyis su 'byed/
[8367] /nyon mongs ye shes gnyis su 'byed/
[8368] /dag dang ma dag gnyis su 'byed/
[8369] /'khor dang myang 'das gnyis su 'byed/
[8370] /rtogs dang ma rtogs gnyis su 'byed/
[8371] /bzang dang ngan pa gnyis su 'byed/
[8372] /de phyir 'byed byed shes rab po/
[8373] /zhes so/
[8374] /gnyis pa sems dang bag chags dgongs pa'i dag bya rnams dus der dag pa las/
[8375] de'i mtshon dpe ni/
[8376] rdo rje sems dpa' snying gi me long las/
[8377] a ho rdo rje 'dzin pa nyon/
[8378] /ma smin rnam rtog 'khor ba ni/
[8379] /dper na gi ling lcags bcug bzhin/
[8380] /grol min thar pa'i dus mi 'byung*/
[8381] /ma rig lcags bcug thar mi 'gyur/
[8382] /ma rig chu dang 'dra ste nyon mongs sdud/
[8383] /zhe sdang me ni bskal pa'i me dpung 'dra/
[8384] /'dod chags dngos gang lan tshwa'i chu 'thung 'dra/
[8385] /gti mug 'thibs pa khang stong mun nag 'dra/
[8386] /nga rgyal dregs pa ri bo bsnyil ba 'dra/
[8387] /phrag dog gnod sems gcong rong dog mo 'dra/
[8388] /nyon mongs rnam lnga ye shes sgrib par byed/
[8389] /yid ni dper na khyi mo rkun ma 'dra/
[8390] /rnam shes dper na nags kyi spre'u 'dra/
[8391] /sems ni dper na mi gtsang 'dam rdzab 'dra/
[8392] /kun gzhi dper na sems can phag pa 'dra/
[8393] /shes pa dper na bya sgro rlung khyer 'dra/
[8394] /gzung 'dzin dper na skyes pa bud med 'dra/
[8395] /las kyi bye brag bya rnyos 'dzings pa da 'dra/
[8396] /sdug bsngal bye brag chu yi gnyer ma 'dra/
[8397] /nyon mongs 'bras bu bzod pa'i thabs med de/
[8398] /'khor ba'i sdug bsngal gzung 'dzin brtod phur 'di/
[8399] /byas pas mi thon bzhag pas thon par 'gyur/
[8400] /byas pa'i chos rnams spangs na dal ba 'grub/
[8401] /bsam pa kun spangs ye shes mchog mi g.yo/
[8402] /gsang sngags rgyal pos nyon mongs ye shes 'gyur/
[8403] /dper na khang stong sgron me btegs pa bzhin/
[8404] /ye shes sgron mes ma rig rig par 'gyur/
[8405] /ces so/
[8406] /gsum pa de dang bral tshul gyi mdo chings la gsum ste/
[8407] mngon sum gyi rang dus bral tshul dngos/
[8408] /bral ba'i 'thad pa dgod pa/
[8409] rnam grangs gzhan brjod pa'o/
[8410] /dang po ni/
[8411] phyi snang ba'i 'od gsal la bltas pas/
[8412] 'khrul pa med pa nang rang dngas kyi bsgom pa rang sa na gsal dus/
[8413] sems dang ye shes dar cig rgyab gyes pas kun gzhi tshogs brgyad dang bcas pa ye shes kyis bsgribs te/
[8414] 'khor ba'i chos mi gsal/
[8415] 'das pa rang chas su lhun gyis grub pa ni/
[8416] kun tu bzang po thugs kyi me long las/
[8417] sems dang bral ba'i rig pa sangs rgyas dngos/
[8418] /yid dang bral ba'i ye shes dgongs pa dngos/
[8419] /sbubs dang bral ba'i 'od zer dag snang dngos/
[8420] /zhes pa dang*/
[8421] rang shar las/
[8422] sems dang bral ba'i rig pa sangs rgyas dngos/
[8423] /yid dang bral ba'i rdo rje sems dpa' ngas/
[8424] /gsal byed snang la rtog pa med par shes/
[8425] /rtog med shes rab mnyam nyid ni/
[8426] /rang gis rang grol chen po'o/
[8427] /zhes so/
[8428] /gnyis pa 'thad pa ni/
[8429] snang ba'i ngang la ma g.yos par bzhag pas 'khor ba'i chos rang sangs la song ba chu mi g.yo bas rnyog rang sangs pa lta bu ste/
[8430] nor bu chu dngas kyi dpes dgongs pa gting dpag dka' ba mtshon pa ni/
[8431] snga ma las/
[8432] rang byung bdud rtsi'i thigs pa 'di/
[8433] /dper na nor bu chu dngas bzhin/
[8434] /rnyog can bzhag na rnyog ma dngas/
[8435] /de bzhin snying po'i gdams ngag 'dis/
[8436] /btab na nyon mongs gos mi 'gyur/
[8437] /ces pa dang
[8438] gcig pu dal bas snang ba grogs su 'char/
[8439] /ma skyes dbyings na ye shes 'od gsal ba/
[8440] /kun la yod de kun gyis mthong ba med/
[8441] /dpags pas mi dpogs nam mkha'i dbyings dang 'dra/
[8442] /gsal la 'tsher bas nyi ma'i 'od dang 'dra/
[8443] /'gyur ba med pa'i ri rgyal lhun po 'dra/
[8444] /zab cing dpag dka' rgya mtsho'i gting dang 'dra/
[8445] /gos pa med pas 'dam gyi pad ma 'dra/
[8446] /ngos gzung med pas chu yi zla ba 'dra/
[8447] /cir yang snang bas nam mkha'i cho 'phrul 'dra/
[8448] /gsal la rdzogs pas bar sngan 'ja' tshon 'dra/
[8449] /zhes so/
[8450] /gsum pa rnam grangs gzhan brjod pa ni/
[8451] dbyings rig la sogs pa'i dgongs pa thams cad rtsa ba rig pa'i klong gcig tu la zlo zhing thag gcod pa ste/
[8452] yang de nyid las/
[8453] don thams cad skye ba med pa'i dbyings su skyol zhig
[8454] byang chub lam gyi sgron ma ngo shes par gyis shig
[8455] /chos thams cad brjod pa dang bral ba'i ngang du sdus shig
[8456] rgyud thams cad yi ge med pa'i rgyud chen po rang gi rig pa'i rgyud chen por skyol cig
[8457] /lung thams cad bstan du med pa rtsa ba'i lung chen por skyol zhig
[8458] man ngag thams cad brjod gzhi dang bral bar skyol zhig
[8459] sgrub pa thams cad bya byed dang bral bar skyol cig
[8460] spyod pa thams cad ma bcos pa'i mchog chen por skyol cig
[8461] bsgom pa thams cad gsal ba 'dzin med chen por skyol zhig
[8462] lta ba thams cad zang thal ci la yang ma chags par skyol cig
[8463] 'bras bu thams cad ye shes chig chod chen por skyol zhig
[8464] de rnams thams cad mi gnas pa'i klong gcig tu dril cig
[8465] 'khor ba'i bya ba thams cad thong zhig
[8466] ye shes kyi snang ba la rtag tu 'dris par gyis shig
[8467] ye shes 'char ba'i dus ngo shes par gyis shig
[8468] gzhi'i chos thams cad ngo bo rang bzhin thugs rje gsum du shes par gyis shig
[8469] /lam gyi chos thams cad sku lnga ye shes lngar shes par gyis shig
[8470] 'bras bu'i chos thams cad sku gsum phyir mi ldog par shes par gyis shig
[8471] /ngo bo'i chos thams cad stong par shes par gyis shig
[8472] /rang bzhin gyi chos thams cad gsal bar shes par gyis shig
[8473] /thugs rje'i chos thams cad sems can kun la khyab par shes par gyis shig
[8474] /ye shes kyi chos thams cad ma 'dres par shes par gyis shig
[8475] /'od kyi chos thams cad 'dzin pa med par shes par gyis shig
[8476] /zer gyi chos thams cad spro bsdu med par shes par gyis shig
[8477] rig pa'i chos thams cad bdag rtog dang bral bar shes par gyis shig
[8478] /de bzhin du chos thams cad ji la yang mi rtog mi sems par skyol cig ces so/
[8479] /gnyis pa ngang la mi g.yo mnyam par bzhag tshul la gnyis las/
[8480] ngo bo'i ngang la bzhag tshul mdor bstan pa ni/
[8481] thal 'gyur las/
[8482] bsgom pa'i mtshan nyid snang tshul ni/
[8483] /mtshan nyid stong gsal rig pa la/
[8484] /rang bzhin gang du ma 'dres pa/
[8485] /gzung dang 'dzin pa'i mtha' zad dang*/
[8486] /chos nyid rang ngo dag pa'o/
[8487] /zhes so/
[8488] /rang bzhin gyi snang ba la bzhag tshul rgyas par bshad pa ni/
[8489] klong drug pa las/
[8490] 'das pa'i sku gsum la sna gtad/
[8491] ma 'ongs pa'i sku gsum la rgyab brten/
[8492] da ltar gyi sku gsum la longs spyod pa ni/
[8493] sangs rgyas rnams kyi 'bras bu la mngon du byas pa ste/
[8494] dus gsum mnyam pa nyid du ye nas gnas pa zhes bya'o/
[8495] /'das pa'i ye shes lnga la gzhi byas/
[8496] ma 'ongs pa'i ye shes lnga la rtse mo gtad/
[8497] da ltar gyi ye shes lnga lam du byed pa ni/
[8498] gsal bas gsal ba'i 'od 'dus pa zhes bya ste/
[8499] dus gsum mnyam pa nyid du rig pa'i rnal 'byor ro/
[8500] /'das pa'i rig pa la yid ches bya/
[8501] ma 'ongs pa'i rig pa la tshad bzung*/
[8502] da ltar gyi rig pa lam du byed pa ni/
[8503] ma yis bu bzung ba zhes bya ste/
[8504] dus gsum mnyam pa nyid du rig pa'i rnal 'byor ro/
[8505] /'das pa'i thig le la cha bzung*/
[8506] ma 'ongs pa'i thig le la blo gtad/
[8507] da ltar gyi thig le rnams gcig tu bsdus pa ni/
[8508] nyag gcig rtsa ba bcad pa zhes bya ste/
[8509] dus gsum mnyam pa nyid du dril ba'i rnal 'byor pa zhes bya ba yin no/
[8510] /'das pa'i dbyings dang mtshams sbyar/
[8511] ma 'ongs pa'i dbyings dang rgya bskyed/
[8512] da ltar gyi dbyings dang sa gcig la gnas pa ni/
[8513] rig pa dbyings su tshud pa zhes bya ste/
[8514] dus gsum mnyam pa nyid du ye nas 'brel par gnas pa zhes bya'o/
[8515] /'das pa'i sgron ma rnams la sna gtad/
[8516] ma 'ongs pa'i sgron ma lag tu gzung*/
[8517] da ltar gyi sgron ma rnams la gsal gdab pa ni/
[8518] stong pa chos 'byung sgron ma rang dag gi lta ba ste/
[8519] dus gsum mnyam pa nyid du ye nas snang ba yin no/
[8520] /'das pa'i 'od rnams la lam gtod/
[8521] ma 'ongs pa'i 'od rnams la sems gzhag
[8522] /da ltar gyi 'od rnams la blo phab pa ni/
[8523] snang ba thams cad la rang rgyas thebs pa zhes bya ste/
[8524] dus gsum mnyam pa nyid du ye nas 'du 'bral med pa'o zhes so/
[8525] /gsum pa de las rtags tshad dus nges 'char tshul la gsum ste/
[8526] 'od gsal sku gsum gyi rtags/
[8527] ting 'dzin lhun grub kyi tshad/
[8528] mi g.yo mnyam gzhag gi dus so/
[8529] /dang po ni/
[8530] yang de nyid las/
[8531] ting 'dzin dang po cog gzhag gis/
[8532] /sku gsum rim gyis goms pa yis/
[8533] /dngos po gshis kyi rnal 'byor la/
[8534] /don 'dis mchog tu nye bar 'gyur/
[8535] /sku gsum goms pa'i ting 'dzin nyams/
[8536] /cig car skye ba ma yin te/
[8537] /'di kun rim gyis blo yul lo/
[8538] /thog ma ting 'dzin sprul sku thob/
[8539] /de dus rang gi shes pa la/
[8540] /sngar ma mthong ba'i chos rnams ni/
[8541] /bsams pa med par blo la 'char/
[8542] /rang gi gdams pa'i tha snyad tshig
[8543] /ma bzung bzhin du sems la bkra/
[8544] /skyes bu skal dang ldan pa la/
[8545] /chos kyi ro yis sems rgyas pas/
[8546] /lus kyang zhag ni drug bdun na/
[8547] /yod pa dag ni mi tshor zhing*/
[8548] /sa yi steng la 'phags nas ni/
[8549] /bar snang dag la 'gro ba'i nyams/
[8550] /rang gi spyod yul nyid du 'byung*/
[8551] /rig pa bcos med mkhar bzhag na/
[8552] /rang gis sprul sku de ltar 'thob/
[8553] /de 'das rig pa ma 'gyus pas/
[8554] /longs spyod rdzogs pa'i sku nyid kyang*/
[8555] /rang gi shes pa'i rgyun du ni/
[8556] /rang snang rtsol ba kun bral bar/
[8557] /nyams su myong ba 'di ltar 'byung*/
[8558] /sngar ma mthong ba'i 'od snang yang*/
[8559] /dum bu dum bus sus mthong ba/
[8560] /'di yang longs spyod rdzogs skur sbyong*/
[8561] /skal ldan rnal 'byor rigs ldan de'i/
[8562] /shes pa rang gsal nyams re gsal/
[8563] /rang gsal blo la la goms pa yis/
[8564] /nang gsal 'gyu yid phyir mi 'chor/
[8565] /dngos po'i rjes su sems mi 'brang*/
[8566] /'jig rten bya ba blor mi snang*/
[8567] /'dis ni longs spyod rdzogs pa thob/
[8568] /de nas rig pa nam mkha' la/
[8569] /cog gzhag chen po'i lta stangs kyis/
[8570] /yengs pa med par mnyam bzhag pas/
[8571] /yang ni chos sku'i ting 'dzin snang*/
[8572] /de dus shes pa gting nas gsal/
[8573] /lu gu rgyud la mngon du spyod/
[8574] /snang ba 'phel ba'i tshad yin te/
[8575] /shes pa rno la myur ba yis/
[8576] /sngar ma mthong ba'i sangs rgyas mthong*/
[8577] /'di yis de dus mi rnams ni/
[8578] /brgya stong bye ba blo la snang*/
[8579] /lus kyi sngar ma byas pa yi/
[8580] /shes pa med pa'i bzo rnams dang*/
[8581] /sgyu rtsal rnams dang yi ge dang*/
[8582] /brda dang skad dang rten 'brel dang*/
[8583] /ji ltar sngar ma mthong ba yi/
[8584] /'di kun nyams su myong ba dang*/
[8585] /sa dang chu dang me rlung gi
[8586] /sgra yang 'di yis rang dbang thob/
[8587] /mdor na mngon shes drug rnams kyang*/
[8588] /skal dang ldan pa 'dis thob ste/
[8589] /rang dang pha rol don rnams ni/
[8590] /skyes bu 'di yis byed par 'gyur/
[8591] /ces so/
[8592] /gnyis pa ting  'dzin lhun grub kyi tshad ni/
[8593] /yang de nyid las/
[8594] sku gsum rang byung dgongs pa ni/
[8595] /mdor na 'di ltar nyams tshad rnyed/
[8596] /sprul pa sku yi rnal 'byor spyod/
[8597] /sngar med snying rje chen po ni/
[8598] /rang gi rgyud la mchog tu skye/
[8599] /'di dus sprul sku'i ting 'dzin thob/
[8600] /gsal la mi rtog shes pa'i nyams/
[8601] /longs sku'i ting nge 'dzin zhes bya/
[8602] /zag med stong pa thig le'i sku/
[8603] /rtsol ba med par rang shar tshe/
[8604] /chos kyi sku yi ting nge 'dzin/
[8605] /rnal 'byor ldan pa 'dis thob bo/
[8606] /zhes so/
[8607] /gsum pa mi g.yo mnyam gzhag gi dus la gnyis te/
[8608] 'od gsal mngon du snang ba'i dus dang*/
[8609] gdams ngag byung sa 'debs pa'i dus so/
[8610] /dang po ni/
[8611] yang de nyid las/
[8612] snang ba thams cad rang dbang du gyur nas/
[8613] rig pa mngon sum du bstan pa'i tshe/
[8614] dgongs pa bden mthong gi dus zhes bya'o/
[8615] /snang ba thams cad rang thad du shar te/
[8616] nyams kyi sa bon 'phel ba'i tshe/
[8617] rig pa nyid srang la thebs pa'i dus zhes bya'o/
[8618] /skyes bu 'byung ba'i stobs zad nas/
[8619] /shes pa rnams kha nang du bltas pa'i tshe/
[8620] rig pa'i byung sa 'debs pa'i dus so/
[8621] /chos nyid rkyen dang bral nas snang ba thams cad bde bar gdal ba'i tshe/
[8622] chos nyid ma bu mnyam pa'i dus zhes bya'o/
[8623] /sangs rgyas rnams kyi bden pa'i 'od zer gyis rang gi lus gang zhing rgyas nas/
[8624] sku mngon par byang chub pa'i tshe/
[8625] brtan pa rang thob kyi dus zhes bya'o/
[8626] /zhes so/
[8627] /gnyis pa gdams ngag byung sa 'debs pa'i dus ni/
[8628] rang shar las/
[8629] rgyud la shes rig shar ba'i dus su/
[8630] sku ngo shes par gyis shig
[8631] rtogs pa rgyud la skyes pa'i dus su rig pa'i yul ngo shes par gyis shig
[8632] /ting nge 'dzin stobs su gyur pa'i dus su sgron ma rnam par dag pa ngo shes par gyis shig
[8633] /stobs khyad par can skyes pa'i dus su/
[8634] /ting nge 'dzin lam dgyer ba ngo shes par gyis shig
[8635] rig pa'i sku mthong ba'i dus su zhe 'dod med par shes par gyis shig
[8636] /shes rab khyad par can rgyud la skyes pa'i dus su bdud kyi bslu ba ngo shes par gyis shig
[8637] nyam nga ba med pa'i spyod pa klong rdol ba'i dus na/
[8638] shes rab kyi 'jug phyogs ngo shes par gyis shig
[8639] /stong pa yul la khyab pa'i dus na 'od ngo shes par gyis shig
[8640] sgron ma yul la snang ba'i dus na/
[8641] dbyings dang yul ngo shes par gyis shig ces pa dang*/
[8642] seng ge rtsal rdzogs las/
[8643] snang ba dum bu dum bu'i tshe/
[8644] /mkhas pas rab tu brtag par bya/
[8645] /shin tu phra dang 'gyu ba'i tshe/
[8646] /goms pas rab tu gnas par bya/
[8647] /'phrig dang phra dang 'gyu ba'i tshe/
[8648] /mthong bas rab tu gzung bar bya/
[8649] /zlum dang phra dang 'khril ba'i tshe/
[8650] /mkhas pas yengs med ting 'dzin brtan/
[8651] /ltem dang mer dang skur snang tshe/
[8652] /goms pas snang ba mched pa gzung*/
[8653] /yang dag kun tu snang ba'i tshe/
[8654] /mkhas pas snang ba bsdu bar bshad/
[8655] /chags dang zhen pa med pa'i tshe/
[8656] /mkhas pas gzung thabs shes par bya/
[8657] /gsang sngags goms pa'i mtshan nyid do/
[8658] /zhes so/
[8659] /gnyis pa nyin mtshan 'od gsal gyi 'khor lo la gsum ste/
[8660] dbyings 'od gsal kyi 'char gzhi ngos gzung ba/
[8661] de las sgron ma'i nyams len bstan pa/
[8662] nyin mtshan 'khor yug gi bsgom tshul nges pa'o/
[8663] /dang po ni/
[8664] sngar yang bshad mod kyi/
[8665] 'on kyang 'dir rab tu bsdus te gsal bar bstan pa lnga ste/
[8666] dbyings kyi 'dug tshul/
[8667] sgron ma'i gnas tshul/
[8668] dbyings rig 'char tshul/
[8669] nyams su blang tshul/
[8670] khyad par nges tshul lo/
[8671] /dang po ni/
[8672] dbyings kyi 'od gsal bde bar gshegs pa'i snying po de sems can kun la dbyer med du gnas te/
[8673] nor bu 'phra bkod las/
[8674] til 'bru'am ni yungs 'bru la/
[8675] /mar nyid ye nas lhun grub bzhin/
[8676] /sems can lus ltar snang ba la/
[8677] /de bzhin gshegs pa'i sa bon ni/
[8678] /mthun pa'i 'od dang rang chas su
[8679] /gnas nas lam zhugs sgo dag tu/
[8680] /rnam par 'thon nas don la spyod/
[8681] /nam mkhas gar khyab sems can te/
[8682] /rig pa'i don yang de tsam mo/
[8683] /zhes so/
[8684] /gang na yod ce na/
[8685] de nyid las/
[8686] e ma rig pa'i gnas lugs ni/
[8687] /rang gi thugs kyi dkyil na gnas/
[8688] /yab yum gnyis kyi cha 'dzin pa'i/
[8689] /thabs dang shes rab tshul du gnas/
[8690] /yab kyi cha 'dzin thabs kyi sku/
[8691] /yum gyi  'dzin shes rab sku/
[8692] /'od dang 'od zer tshul du gnas/
[8693] /dbyings dang rig pas rab brgyan te/
[8694] /lhun rdzogs thig le chen por gnas/
[8695] /zhes so/
[8696] /de'ang rig pa 'od kyi klong na sku dang ye shes su ji ltar bzhugs/
[8697] gnas nges pa ni gang dang gang zhe na/
[8698] rtsal rdzogs las/
[8699] rang rang tsit+ta rin chen nang*/
[8700] /tshon gang 'od 'bar bum pa'i tshul/
[8701] /nang na ye shes me 'od 'bar/
[8702] /gzhal yas ye shes du ma snang*/
[8703] /sku yi ngo bo re re la/
[8704] /gsung gi sprul pa grangs med cing*/
[8705] /thugs kyi dgongs pa 'da' med cig
[8706] /ces pa dang*/
[8707] kun gzhi chos 'byung chen mo'i mdzod/
[8708] /rig pa'i ye shes gong bur gnas/
[8709] /snang ba 'dzin med yul gyi mdzod/
[8710] /rig pa'i ye shes dbyings su gnas/
[8711] /gsang 'dus rin chen zur brgyad mdzod/
[8712] /rig pa'i ye shes gong bur gnas/
[8713] /snang ba 'dzin med yul gyi mdzod/
[8714] /rig pa'i ye shes dbyings su gnas/
[8715] /gsang 'dus rin chen zur brgyad mdzod/
[8716] /rig pa'i ye shes yab yum tshul/
[8717] /srog 'dus rin chen zur bzhi'i mdzod/
[8718] /rig pa'i ye shes thig ler gnas/
[8719] /don 'khyil b+han+d+ha'i gzhal yas mdzod/
[8720] /rig pa'i ye shes khro skur gnas/
[8721] /'gag med gsal ba'i sgo gnyis mdzod/
[8722] /dbyings dang lu gu rgyud du gnas/
[8723] /stong pa mtshan bral nam mkha'i mdzod/
[8724] /rig pa'i ye shes 'od du gnas/
[8725] /de ni gsang ba'i mdzod du bstan/
[8726] /ces so/
[8727] /de'ang rig pa'i ngo bo de gzhi snying gnas dus dbyings 'od lnga'i nang na yod pa rma bya'i sgo nga lta bu'o/
[8728] /lam dbyings la shar dus nam mkha'i 'ja' 'od dang*/
[8729] mthar phyin dus phru gu sgong rgya las grol ba lta bu ste/
[8730] rtsal rdzogs las/
[8731] gzhi la gnas pa'i rig pa ni/
[8732] /ye shes dbyings na sku gsum rdzogs/
[8733] /dper na rma bya'i sgo nga bzhin/
[8734] /nang 'od ye shes gsal bar bstan/
[8735] /lam la 'char ba'i rig pa ni/
[8736] /dper na 'ja' tshon lta bur bstan/
[8737] /mtha' la skyol ba'i rig pa ni/
[8738] /rma bya'i phru gu sgo nga rnams/
[8739] /rdol te don pa lta bu'o/
[8740] /zhes so/
[8741] /de'ang ye shes de ma smin pa'i dus su kun gyi go 'byed/
[8742] snang ba'i dus su 'od/
[8743] /goms dus skur snang ste/
[8744] de las/
[8745] spros pa med pa'i dbyings nyid nas/
[8746] /'od gsal thogs med reg pa byung*/
[8747] /snang ba'i dus na 'od snang ste/
[8748] /rdzogs pa'i dus na rang snang ngo*/
[8749] /goms pa'i dus na sku ru 'gyur/
[8750] /shes rab thabs dang 'brel ba yis/
[8751] /don dam dkyil 'khor rnam lnga mthong*/
[8752] /zhes so/
[8753] /de ltar gnas pa'i sku dang rig pa dang dbyings dang ye shes kyi mtshan nyid ni/
[8754] /yang de nyid las/
[8755] sku yi mtshan nyid 'di lta ste/
[8756] /'gyur ba med dang gsal ba dang*/
[8757] /stong pa dang ni rtog bral lo/
[8758] /rig pa'i mtshan nyid 'di lta ste/
[8759] /phra ba nyid dang 'phro ba dang*/
[8760] /lu gu rgyud dang 'gul ba'o/
[8761] /dbyings kyi mtshan nyid 'di lta ste/
[8762] /yangs dang lhun stug stong mtha' yas/
[8763] /gsal dang dro dang bsil ba dang*/
[8764] /yang zhing g.yo ba'i bdag nyid 'dzin/
[8765] /khyab dang mu khyud ra ba'o/
[8766] /ye shes mtshan nyid 'di lta ste/
[8767] /'byung dang byung dang rang gsal dang*/
[8768] /ye dang shes dang rtogs pa'o/
[8769] /gsal dang 'tsher dang 'byams yas nyid/
[8770] /snang dang mun dang go 'byed dang*/
[8771] /stong dang gsal ba'i ye shes mchog
[8772] /gsang sngags mtshan nyid dag tu 'dod/
[8773] /ces so/
[8774] /gnyis pa sgron ma'i gnas tshul ni/
[8775] /lha la khru gang*/
[8776] lha min la sor bzhi/
[8777] mi la tshon gang*/
[8778] dud 'gro la rang gsal/
[8779] yi dwags la til 'bru tsam/
[8780] dmyal ba la rta rnga tsam/
[8781] /sangs rgyas la tshad med pa/
[8782] byang chub sems mda' gang*/
[8783] sprul sku la 'dom gang ba ste/
[8784] rang 'od ye shes kyi snang ba yod pa ni/
[8785] yang de nyid las/
[8786] ye shes gnas lugs che chung dang*/
[8787] /snang ba drug gi phyogs dag nas/
[8788] /rab tu bshad pa 'di lta ste/
[8789] /dga' ldan rnams la khru gang gnas/
[8790] /rtsod ldan rnams la sor bzhi gnas/
[8791] /cha mnyam ldan la tshon gang ngo*/
[8792] /gnyis ldan rnams la rang gsal tsam/
[8793] /bkres ldan rnams la til 'bru tsam/
[8794] /sdug bsngal ldan la rta rnga tsam/
[8795] /de bzhin du ni gnas par bshad/
[8796] /sangs rgyas rnams la dpag tu med/
[8797] /byang chub sems dpa' mda' gang ngo*/
[8798] /sprul pa'i sku la 'dom gang gnas/
[8799] /sangs rgyas byang chub sems dpa' dang*/
[8800] /sprul pa'i sku dang lha rnams la/
[8801] /mngon sum yul la snang ba'o/
[8802] /de rnams man chad yul lnga la/
[8803] /ma bstan mthong bar mi 'gyur ro/
[8804] /zhes so/
[8805] /de'ang bar snang la rang snang ba sangs rgyas sems dpa' lha gsum sgron ma'i snang ba che ba ni yul yangs pas so/
[8806] /gzhan lnga rang lus kyi yul yin pas chu ba'o/
[8807] /gsum pa dbyings kyi rig gi 'char tshul la gnyis las/
[8808] /dbyings ni nang na yod pa'i 'od lnga ye shes kyi rang gdangs phyi'i yul du mthing ga khyab pa chen po'i 'od dang*/
[8809] de las mched pa lnga ldan ye shes chen po'i 'od gnyis yul snang du rang shar ba'o/
[8810] /rig pa ni rdo rje lu gu rgyud kyi snang ba cha shas kyi sku dang bcas pa ste/
[8811] rtsal rdzogs las/
[8812] sangs rgyas kun gyi lta phugs ni/
[8813] /dbyings rig gnyis las ma 'das pa'o/
[8814] /zhes pa dang*/
[8815] rdo rje lu gu rgyud nyid las/
[8816] /cha shas sku ni bsam mi khyab/
[8817] /rang byung dbyings kyi sgron ma la/
[8818] /rang snang 'od ni bsam mi khyab/
[8819] /thig le stong pa'i sgron ma la/
[8820] /zer ldan thig le bsam mi khyab/
[8821] /ye shes lnga yi ngo bo la/
[8822] /mtshon pa'i tshig ni bsam mi khyab/
[8823] /rkyen med yul gyi snang ba la/
[8824] /'gag med 'byung ba bsam mi khyab/
[8825] /ces so/
[8826] /bzhi pa nyams su blang tshul gnyis te/
[8827] gnad kyis gcun pa dang*/
[8828] de las shar ba'i nyams snang ngo*/
[8829] /dang po la'ang spyi'i bzhag thabs dang*/
[8830] bye brag gi gcud thabs gnyis las/
[8831] dang po ni/
[8832] rang shar las/
[8833] chos nyid rang snang nam mkha' la/
[8834] /rig pa ye  shes ma yengs par/
[8835] /'dzin me ngang du bzhag gyur na/
[8836] /ye shes dag pa'i rang snang mthong*/
[8837] /ma rig 'khrul snang chos rnams log
[8838] /ces pa dang*/
[8839] nub pa med pa'i rgyal mtshan la/
[8840] /'gyur ba med pa'i sgron ma gsal/
[8841] /rtog pa med pa'i ye shes la/
[8842] /gsal 'grib med pa'i 'od lnga gsal/
[8843] /ces pa dang*/
[8844] nor bu rin chen bdud rtsi la/
[8845] /byas shing bsgoms pas rnyed mi 'gyur/
[8846] /sgron ma dbyings kyi snang ba la/
[8847] /ma yengs gsal 'dzin med par brtag
[8848] /de ltar don las ma yengs na/
[8849] /rin chen bdud rtsi'i sgron ma yin/
[8850] /btang bzhag med na rnyed pa'i mchog
[8851] /'dzin pa med na rang sar grol/
[8852] /ces so/
[8853] /gnyis pa ni/
[8854] thal 'gyur las/
[8855] sku yi gnad ni gdangs kyis so/
[8856] /ye shes 'dug stangs dag gis so/
[8857] /thig le bskyil zhing dkrugs pas 'grub/
[8858] /'od ni yas shing sdud pa'o/
[8859] /'brel ldan bsdams pas rlung gi gnad/
[8860] /'jug pa'i las ni mtha' yis dbye/
[8861] /de yi 'gyur byed las rlung zad/
[8862] /'khrul pa'i sdebs dang sbyar ba'o/
[8863] /rig pa'i gnad ni dbyung ba dang*/
[8864] /bskyil zhing mkha' la gtad pa'o/
[8865] /dbyings kyi gnad ni bsdu ba dang*/
[8866] /dgug dang khams kyi byer yas sbyar/
[8867] /snang ba'i gnad ni 'phel dang zad/
[8868] /sna tshogs rang sar grol ba'o/
[8869] /zhes so/
[8870] /de'ang sku mthong dus de rdzogs pa'i gnad gdangs de la mi 'gyur bar blta ba'o/
[8871] /ye shes mkhar thab la sogs pa'i dus na 'dug stangs mi 'gyur ba'o/
[8872] /thig le ma 'phel na mig dbus su dril nas 'od rtsa gcud pa'o/
[8873] /'od pra yas na smin phrag tu gtad pa'o/
[8874] /rtog pa 'thor na rlung 'ching zhing 'phen pa'o/
[8875] /rig pa'i gnad lu gu rgyud mkha' la dbyung ba'o/
[8876] /dbyings kyi gnad dbus su bsdu zhing mig zur nas khrid de blta ba'o/
[8877] /'di dag gnad do/
[8878] /gnyis pa de ltar nyams su blangs dus rim pas nyams su shar ba'i dbyings rig gi gnad ni/
[8879] /dang po nyams su len pa nas mthar rdzogs kyi bar te/
[8880] seng ge rtsal rdzogs las/
[8881] rang snang rig pa'i dngos po de/
[8882] /ye shes lu gu rgyud du gnas/
[8883] /dper na 'dab chags 'phur skyen bzhin/
[8884] /skad cig tsam la kun tu rgyu/
[8885] /de la rtsi yis thebs gyur na/
[8886] /ri dwags mgyogs pa tsam du 'gyur/
[8887] /de nas don la ma yengs na/
[8888] /bung ba bcud la 'khor ba tsam/
[8889] /de nas rang snang bltas gyur na/
[8890] /dper na smig rgyu lta bur gnas/
[8891] /de nas don la ma yengs na/
[8892] /'gul lam 'phrig pa tsam du 'gyur/
[8893] /de yi don la ma yengs na/
[8894] /ltem bzhin pa dang mer bar 'gyur/
[8895] /de bas shin tu bltas gyur na/
[8896] /'gro 'ong ma yin 'od snang mthong*/
[8897] /de yi don la brtan gyur na/
[8898] /thig le stong pa'i sgron ma mthong*/
[8899] /de la yang dag bltas gyur na/
[8900] /thig le sku dang bcas pa mthong*/
[8901] /de yi don la ma yengs na/
[8902] /'khrul snang longs skur mthong bar 'gyur/
[8903] /sku yi snang ba de rnams kun/
[8904] /sgyu ma 'ja' tshon ji bzhin pa'o/
[8905] /de la rab tu brtan gyur nas/
[8906] /nyin mo mtshan mo med pa ni/
[8907] /dper na ce spyang mo yi mig
[8908] /nyin dang mtshan mo med pa ltar/
[8909] /rang snang dkyil 'khor de bzhin no/
[8910] /zhes so/
[8911] /de'ang stong gzugs kyi 'ja' 'od thig le sku la sogs pa kun/
[8912] phyi'i bar snang la yod par phal du brjod pa dang*/
[8913] de na yod snyam du 'dzin te/
[8914] gling log pas de ltar ma yin te/
[8915] nang lus kyi 'od rtsa dngas pa na yod pa kun/
[8916] mig gi 'od rtsa dngas pas tshur nang du stong gzugs mthong ba yin no/
[8917] /de'ang snying ga'i gdangs rtsa kun khyab par 'phro ba ni/
[8918] da lta gzhi snang shar ba'i dus yin la/
[8919] rang ngo shes nas rang gdangs la sa le bzhag pas/
[8920] je dag la song ste/
[8921] rlung sems dag dus lhun grub kyi snang ba ci yin pas lus nang du mthong nas rtsal gzhi thim la nang du 'jug dus/
[8922] tshad phebs nas zad par 'gro ba ste/
[8923] slar nub dus gzhi snang gzhi la thim pas ka dag tu grol ba las/
[8924] snang ba de kun 'phel bar snang dus 'phel ba rang mtshan du med la/
[8925] nang du rang log pa las 'gribs pa med do/
[8926] /'dir rgyud dang man ngag las phyi'i nam mkha' na yod par gsungs pa de/
[8927] re zhig dgongs te gsungs pa ni rkyen phyi'i nam mkhar mig gtad na mthong ba'i cha dang de na yod yod 'dra bas so/
[8928] /rang bzhin du phyi na yod na gzhan gyis kyang mthong du rung ba las/
[8929] phyi na med par shes la/
[8930] gzhan gyis rang gi stong gzugs mi mthong ba de lus kyis bsgribs pas so/
[8931] /rang gis mthong ba ni 'od rtsa dag pa'i gseng las nang du shar ba mthongs khung las nang na nyi ma shar ba'i snang ba mthong ba bzhin no/
[8932] /gtan tshigs ni mig btsums nas stong gzugs mthong ba 'dis kyang nang na yod par shes pa yin no/
[8933] /des na sku la sogs pa'i snang ba phyi'i yul na med kyang yod yod ltar snang ba/
[8934] me long la bltas dus byad shar ba ltar/
[8935] /nang 'od rtsa dngas pa'i me long na/
[8936] snying ga'i rig pa byad lta bu'i gdangs snang ba de/
[8937] yul la med kyang nang du mthong ba dmigs pa dag pa'i 'od rtsa'i yon tan gyi cha las shar ba'o/
[8938] /phyi nang gnyis cha 'dzol ba snang ba tsam la 'khrul pa'ang phal pa rnams re bden/
[8939] tshul 'di ltar go na skyes bu shes rab can rdzogs pa chen po'i klong nas skyes pa zhes bya ste/
[8940] sna tshogs rang grol gyi rnal 'byor pa kho bo bzhin no/
[8941] /tshul 'di dag yid ches pa'i lung dang sbyar ba ni/
[8942] seng ge rtsal rdzogs chen po'i rgyud las/
[8943] sku yi snang ba de dag kun/
[8944] /yul gyi snang ba ma yin te/
[8945] /dper na na chung gzhon pa yis/
[8946] /me long mtshan nyid gsal ba la/
[8947] /rang gi bzhin snang mthong ba ltar/
[8948] /chos nyid yul gyi nam mkha' la/
[8949] /rig pa'i snang ba sku ru shar/
[8950] /rang gi gnas lugs mthong ba ni/
[8951] /yul la yod pa ma yin te/
[8952] /dmigs pa dag pas mngon du gsal/
[8953] /rang gi dkyil dang 'khor du bcas/
[8954] /ye shes don la yul med kyang*/
[8955] /sems can dus na yul ltar snang*/
[8956] /mthong ba'i yul la rtogs pa che/
[8957] /go ba'i yul na bde ba che/
[8958] /snang ba mthong na nyams myong che/
[8959] /rang rig gcig pu grogs kyi mchog
[8960] /snang ba'i yul du med pas na/
[8961] /rdo rje lu gu rgyud nyid las/
[8962] /cha shas sku ni bsam mi khyab/
[8963] /ces so/
[8964] /'di ni go rgyu cig yod pas blo gros can rnams kyis rig par bya'o/
[8965] /rang bzhin du rtogs sla bas lus snang zhes brjod pa la 'gal ba med pas/
[8966] phyi'i nam mkha' la dbyings rig dang sgron ma snang zhes rmongs pa rnams la rtogs sla ba'i phyir bshad par bya'o/
[8967] /rang gi nang du go rgyu ni snga ma bzhin no/
[8968] /lnga pa khyad par nges tshul ni/
[8969] rig pa la 'gyur ba med pa'i gnad kyis/
[8970] dang po gzhi nas 'phags te 'khor bar 'khrul yang rig pa ngan du song ba med/
[8971] de nas bla mas ngo sprad de stor nas 'khyams pa de phyis rtsad chod dus dga' ba dang*/
[8972] dang po stor dus 'khrul pa'i dus kyi rig pa gnyis la bzang ngan khyad med/
[8973] ma bsgoms pa'i rig pa dang*/
[8974] bsgoms dus la khyad med pa dang*/
[8975] 'khor dus dang*/
[8976] 'das dus kyi rig pa la bzang ngan med de/
[8977] gnyid du song dus dang*/
[8978] sad dus dang*/
[8979] 'gro kha'i rig pa la bzang ngan khyad med pa bzhin no/
[8980] /'on kyang snang tshul bzang ngan rmi lam bde sdug tsam yod pas/
[8981] de la ltos nas lam bsgom pa yin la/
[8982] ngo bo bzang du 'gro bar re ba ni ma yin te/
[8983] rig pa la 'pho 'gyur med pa'i phyir ro/
[8984] /de skad du'ang rang shar las/
[8985] e ma ho/
[8986] /nor bu rin chen bdud rtsi 'di/
[8987] /thog ma med pa'i dus kyi tshe/
[8988] /nga yi nor bu rin chen stor/
[8989] /de tshe sdug bsngal log par 'khyams/
[8990] /nor bu rin chen bdud rtsi de/
[8991] /btsal bas rnyed pa'i gnas med de/
[8992] /rang las rang byung rang gis rtogs/
[8993] /nor bu rin chen bdud rtsi de/
[8994] /stor ba ma tshor rnyed pa tshor/
[8995] /stor bas dngos po mtshan ma med/
[8996] /rnyed pas dga' ba'i mdangs dang ldan/
[8997] /rnyed pa'i dus dang stor ba'i dus/
[8998] /khyad med gcig gi ngang du rtogs/
[8999] /zhes so/
[9000] /de'ang rang rig gi ngang du stor ba de rang gi ngang nas rnyed kyang*/
[9001] rang rig gcig gi 'khor lo las/
[9002] gzhan du 'chugs pa med de/
[9003] rgyal po'i bang mdzod du nor bu stor nas nor bu med pas sdug bsngal byed pa nyid/
[9004] /bang mdzod nas rnyed pas dga' bde rgyas kyang gnyis ka bang mdzod gcig las ma g.yos pa bzhin du/
[9005] /rig pa'i ngang nas 'khor 'das gnyis su snang ba yang dang 'dra'o/
[9006] /'di ni yangs pa chos nyid kyi klong rtogs pa yid bzhin mchog gi rang gnad nges pa'i gsang tshig tu'o/
[9007] /gnyis pa de las sgron ma'i nyams len bstan pa la gsum ste/
[9008] sngon 'gro gnas kyi mtshan nyid/
[9009] dngos gzhi sgron ma'i gtem tshul/
[9010] de las snang ba'i 'char lugs so/
[9011] /dang po ni/
[9012] tshe 'di'i bya ba thams cad spangs te/
[9013] bla ma dam pa mnyes par byas la/
[9014] rab tu dben pa'i gnas mun pas brgyan pa'i khang bur mi g.yo ba gsum gyis 'dug nas/
[9015] bla ma'i rnal 'byor rdzogs par bsgoms la gsol ba snying nas 'debs pa ste/
[9016] thal 'gyur las/
[9017] sgron ma gtem pa 'di lta ste/
[9018] /dad ldan 'khor ba'i yid bral bas/
[9019] /bla ma mchod dang gtong ba bya/
[9020] /'khor ba'i 'brel ba kun spangs la/
[9021] /dben pa'i phyogs sam dur khrod du/
[9022] /grogs spangs gcig pur gnas par bya/
[9023] /zhes so/
[9024] /gnyis pa ni/
[9025] ar la gtad pa dang*/
[9026] dngas su 'jug pa gnyis las/
[9027] dang po ni/
[9028] tsog pur 'dug la mtheb mdzub kyi gtems pas dmar gsal dngas pa'i 'od zlum snang ba la gtad nas nyams su blang ngo*/
[9029] /thun chung la grangs mang bar byas la/
[9030] mtheb mdzub kyi rtsol ba btang nas dar re blta zhing*/
[9031] yang gtems pas snang ba mthong ba ni chos nyid mngon sum gyi snang ba zhes bya ste/
[9032] de nyid las/
[9033] rang gi mtheb dang mdzub mo yis/
[9034] /thig le stong pa'i sgron ma gtems/
[9035] /gtems pa de las gang byung ba/
[9036] /chos nyid mngon sum snang ba'o/
[9037] /zhes so/
[9038] /dngas su 'jug pa ni/
[9039] de nas 'od lnga'i snang ba las dang po du ba lta bu dang*/
[9040] rmugs pa sgyu ma lta bu dang*/
[9041] sprin lding ba lta bu dang*/
[9042] me stag 'phro ba lta bu dang*/
[9043] nyi ma dang zla ba dang*/
[9044] skar ma'i rnam pa lta bu dang*/
[9045] bar snang gi 'ja' tshon lta bu dang*/
[9046] 'od dkar gsal dang*/
[9047] ser gsal dang*/
[9048] dmar gsal dang*/
[9049] ljang gsal dang*/
[9050] mthing ga dang*/
[9051] sna tshogs dang*/
[9052] dra ba ris dang*/
[9053] rtsibs shar dang*/
[9054] zlum khrigs dang*/
[9055] thig le dang*/
[9056] mchod rten dang*/
[9057] lha sku dang*/
[9058] sems can gyi gzugs tha dad pa phyam phyam phar yal tshur yal 'dur rang snang ba'i dus na/
[9059] dngas su bcug pas rlung lnga'i 'char snang tshad med pa 'char te/
[9060] thal 'gyur las/
[9061] de las ye shes 'phel ba'i nyams/
[9062] kha dog dang ni dbyibs kyi yang*/
[9063] /phyi dang nang kun gsal bar khyab/
[9064] /gong nas gong du nges par 'phel/
[9065] /'di dus lus ngag bde ba'i rtags/
[9066] /snang ba'i tshad dang rim pas sbyar/
[9067] ces so/
[9068] /gsum pa de las snang ba'i 'char lugs ni/
[9069] dang po dmar ser zlum po las/
[9070] phyis 'od lnga'i mu khyud du snang ngo*/
[9071] /de'ang rlung gi gnad kyis 'gul ba las/
[9072] phyir bzung dal ba gnad do/
[9073] /de nas dngas pa'i cha nyams su blangs pas/
[9074] sgron ma me long tsam/
[9075] 'od re lde tsam/
[9076] thig le 'khar phor tsam las sku dang bcas pa mched pa ni/
[9077] de las/
[9078] de ltar gtems pa'i snang ba ni/
[9079] dang po dmar po dag pa yi/
[9080] /dbang rdzogs zlum po rang gsal rdzogs/
[9081] /mdzub gnyis dag las gsum du 'gyur/
[9082] /de nas yang yang gtems pa yis/
[9083] /ye shes lnga yi kha dog ni/
[9084] /dkar dmar ljang gu mthing ser gyi/
[9085] /yul la snang ste rtsol pa'o/
[9086] /de nas rtsol bral phyi pa yang*/
[9087] /rlung gi cha yis 'gro 'ong dang*/
[9088] /me long dag gi dbyibs tsam las/
[9089] /gnyis dang gsum gyi char snang ngo*/
[9090] /de nyid rtag tu goms pa las/
[9091] /kha dog lnga yi 'od kyis kyang*/
[9092] /re lde tsam las gru chad snang*/
[9093] /yul gru tsam las mthong tshad do/
[9094] /de las goms pa'i tshad rnyed nas/
[9095] /thig le'i nad du sku dang bcas/
[9096] /phyed sku dag tu yun 'ga' gnas/
[9097] /de la lnga lnga zung du bcas/
[9098] /rab tu gsal ba'i thig les 'brel/
[9099] /yab yum sku yi snang ba can/
[9100] /'khrul snang zad nas zhing khams so/
[9101] /zhes so/
[9102] /'di dag gi dus su sngar bstan pa'i tshad dang rtags kyi rim pa rnams 'char zhing*/
[9103] ye shes rdzogs pa'i snang ba dbyings dang*/
[9104] chos nyid dag pa'i snang ba rig pa dang*/
[9105] thig le smin pa'i snang ba sku las dkyil 'khor du tshad la phebs nas/
[9106] slar chos nyid zad pa'i snang ba la spyod de/
[9107] thal 'gyur las/
[9108] ye shes rdzogs pa'i snang ba dang*/
[9109] /chos nyid dang pa'i snang ba las/
[9110] /snang gsum rdzogs nas zad par 'gyur/
[9111] /ces pa dang*/
[9112] 'di dus lus ngag yid kyi tshad/
[9113] /so so'i snang ba mthong dus kyi/
[9114] /rang la smin pas rtags rdzogs te/
[9115] /zad pa'i tshad rnams mngon par snang*/
[9116] /zhes so/
[9117] /de ltar nyams su blangs pas brtson 'grus rab rnams lo gsum/
[9118] 'bring rnams lo lnga/
[9119] tha ma rnams lo bdun zla ba bcu gcig
[9120] zhag drug na chos nyid zad pa'i snang ba mthong nas 'od lus su grol te/
[9121] de nyid las/
[9122] 'di la brtson 'grus che chung gis/
[9123] /zhag dang zla ba lo rnams kyis/
[9124] /so so'i dus la nges par 'grub/
[9125] /'gyu rab med pa'i dus dag las/
[9126] /so so'i tshad la phebs pa'o/
[9127] /zhes so/
[9128] /'di ni nyams su len pa gsang ba'i gnad gal po che'o/
[9129] /gsum pa nyin mtshan khor yug gi tshul nges pa la bzhi ste/
[9130] srol la dbang po gnad du bsdu bas dran pa'i sgo bcad/
[9131] rnam phyed shes bya bum par bcug pas shes rab thog na gsal/
[9132] tho rangs ye shes gsal la ston pas byung tshor rnams rang sar dag
[9133] nyin par snang ba rgya yis btab pas/
[9134] mtshan ma rnams zil gyis mnan pa'o/
[9135] /'di dag sngar yang bshad mod/
[9136] 'dir yang thod rgal gyi grogs su bshad pas mdor bsdus te nyams su blangs na/
[9137] cung zad sngar dang mi 'dra ba'i khyad yod de/
[9138] nyin dus glang po'i lta stangs kyis mngon sum la lta zhing*/
[9139] 'khrul snang rang 'gags la btang bas mtshan ma zil gyis gnon pa yin no/
[9140] /mtshan dus thig le stong pa'i sgron ma la shes pa gtad de/
[9141] thig le de 'phel dus shes pa'ang gsal cha 'phel la/
[9142] 'grib dus shes pa je phra la song bas mthar dmigs med du song ba'i ngang la blo dmigs bsam spro bsdu med par mnyam par gzhag go
[9143] /gnyid du 'gro khar dung khang na thig le stong pa yal ba'i ngang la sems gtad nas/
[9144] gnyid kyi 'od gsal ngos bzung la/
[9145] nam phyed na snying nang gi 'od gsal la sems bzung nas nyal bas/
[9146] rmi lam 'od gsal du grol nas bag chags rgyun 'chad pa'o/
[9147] /de nas tho rangs seng ge'i lta stangs kyis gzhu gang gi nam mkha' la a dkar po cig la shes pa gtad pas/
[9148] gsal stong spros pa dang bral ba'i don khong nas 'char te/
[9149] de'i ngang la ji tsam gnas par bsgom pa yin no/
[9150] /klong drug pa las/
[9151] lus kyi 'dug stangs gzir byas nas/
[9152] /shes pa nam mkha'i mthongs su 'phang*/
[9153] /de bzhin mig ni bar snang la/
[9154] /glang po che yi lta stangs kyis/
[9155] /dran med rgyas 'debs chen por bzhag
[9156] /de ltar rig pa nam mkhar gtad/
[9157] /'di dang 'bral ba med par ni/
[9158] /rnal 'byor rgyun du gang sgom pa/
[9159] /nyin dus snang ba rgyas 'debs so/
[9160] /mtshan dus rang gi gnas khang du/
[9161] /dus bzhi mnyam pa'i tshad gzung phyir/
[9162] /dbang po'i sgo rnams rang bsdus nas/
[9163] /thig le stong pa'i sgron ma la/
[9164] /rnal 'byor ldan pas sems bzhag pas/
[9165] /thig le nyid ni 'phel ba na/
[9166] /shes pa nyid kyang 'phel bar gtad/
[9167] /de bzhin thig le phrar gyur tshe/
[9168] /thig le je phra je phra la/
[9169] /shes pa je phra je phrar gzhag
[9170] /gnyid dang rmi lam gnad kyis ni/
[9171] /sngar zhen bag chags rtsad nas dbyung*/
[9172] /'di ltar mtshan mo'i dus rnams su/
[9173] /rnal 'byor skal dang ldan pas spyod/
[9174] /'dis ni snang ba rang rgyas thebs/
[9175] /zhes so/
[9176] /de ltar nyin mtshan 'khor yug tu nyams su blangs pas/
[9177] 'khrul snang rang 'gags te 'od gsal du grol ba ni/
[9178] de nyid las/
[9179] lus dang yul dang rig pa yis/
[9180] /rang snang dag pa'i tshad rnams bzung*/
[9181] /de ltar rang snang tshad zin nas/
[9182] /'gro drug 'khrul pa'i snang ba 'gag
[9183] /de nyid 'gags pa'i dus kyi tshe/
[9184] /rig pa srang la thebs pa yin/
[9185] /de ltar srang la nam thebs tshe/
[9186] /rang gi lus kyang mi snang ste/
[9187] /'byung bas bskyed pa'i sha khrag lus/
[9188] /'byung ba rang sar dag pa'i phyir/
[9189] /'di ni yul du snang ba'i phyir/
[9190] /'khrul pas gzung ba'i yid kyi lus/
[9191] /'byung ba rang sar sangs pa'i phyir/
[9192] /'di yang mi snang rang sar yal/
[9193] /rigs pas gzung ba'i 'od kyi lus/
[9194] /chu zla'i dkyil 'khor bzhin du'o/
[9195] /'di tshe chos nyid zad dang nye/
[9196] /'di la gang goms sangs rgyas zhing*/
[9197] /de nas lus gsum mtha' zad nas/
[9198] /bya bral rdzogs pa'i lus thob ste/
[9199] /'di tshe lus kyi mtha' rnams dang*/
[9200] /bral ba la ni nye ba yin/
[9201] /gzhi la goms pa'i rnal 'byor pas/
[9202] /rang gi gnas kyang stongs par 'gyur/
[9203] /lam la goms pa'i rnal 'byor pas/
[9204] /'byung ba rags pa'i dri ma zad/
[9205] /'bras bu la ni su goms pa/
[9206] /mi ldog sa la 'di yis phyin/
[9207] /ces so/
[9208] /de'ang 'od lus dang bsam gtan gyi lus gnyis kyi khyad ni 'od lus rig pa'i rang 'od dri ma med pa sangs rgyas kyi spyan gyi yul las sems can gyis bltar med la/
[9209] bsam gtan lha'i lus ni rnam smin bag chags skyes 'byung bzhi'i rdul phran shin tu dngas pa 'gyes chos can sems can lha'i mig yod pa la snang ba'i khyad yod par shes par bya'o/
[9210] /don gsum pa dgongs klong ye shes kyi 'khor lo rgya cher bshad pa la gsum ste/
[9211] ngo bo mdor bstan/
[9212] rang bzhin rgyas par bshad/
[9213] rnam pas don bsdu ba'o/
[9214] /dang po ni/
[9215] seng ge rtsal rdzogs las/
[9216] de yang dgongs pa lnga gang zhe na/
[9217] ri bo spyi chings kyi dgongs pas lta bas la bzla bar bya'o/
[9218] /ye shes spyi blugs kyi dgongs pas sa gzung bar bya'o/
[9219] /thig le mthongs rtol gyi dgongs pas snang ba'i 'char tshul brtag par bya'o/
[9220] /nyi zla khad mnyam gyi dgongs pas don mtha' la bskyal bar bya'o/
[9221] /rgya mtsho klong rtol gyi dgongs pas rig pa dbyings la bskyal bar bya'o zhes so/
[9222] /gnyis pa la lnga las/
[9223] dang po ri bo spyi chings kyi dgongs pa'i ngo bo ni rang bzhin rdzogs pa chen po 'od gsal 'pho 'gyur med pa'i rig pa dbyings dang ye shes gnyis su med pa'o/
[9224] /de nyid dbang pos rtogs dus/
[9225] dbyings rig yul la snang ba na gang zag gi dbang po rab 'bring tha ma gsum la lta dgongs spyod 'bras bzhi bzhir 'char bas cha bcu gnyis te/
[9226] rtsal rdzogs las/
[9227] ri bo spyi chings kyi dgongs pa shar ba'i dus na/
[9228] rdzogs pa chen po'i lta ba mthar phyin te/
[9229] dbang po rab 'bring tha ma gsum la lta ba rnams gsum 'char te/
[9230] dbang po rab la ye shes kyi snang ba lhug par 'char ba'i lta ba ni/
[9231] rang gi ye shes rtogs med kyi rig pa sku dang bcas par rtogs pa'o/
[9232] /de'i tshe dgongs pa ni gsal ba la mi g.yo ba rgya mtsho la gza' skar shar ba lta bu'o/
[9233] /spyod pa ni 'gag med shugs byung gi spyod pa nam mkha'i mdung bskor lta bu'o/
[9234] /'bras bu ni skye med rang byung gi snang ba mthong ba'o/
[9235] /dbang po 'bring gi lta ba ni/
[9236] rang gi rig pa skye ba med pa tsam du rtogs so/
[9237] /dgongs pa ni rgya mtsho la dar chags pa ltar rnam rtog gi phyogs dang bral ba'o/
[9238] /spyod pa ni ma bkag lhug pa smyon pa lta bu ste/
[9239] snang ba gang la yang thogs rdugs med par spyod pa'o/
[9240] /'bras bu ni/
[9241] mtshan ma zil gyis non pas rang gnas kyi dgongs pa dang ldan pa'o/
[9242] /dbang po tha ma'i lta ba ni snang ba 'di nyid la sgyu ma'am sprul pa lta bur rtogs pa'o/
[9243] /dgongs pa ni rang gi snang ba ngo sprad pas bar ma do la ye shes 'char bar shes pa seng phrug mngal rgya dang bral ba lta bu ste/
[9244] sbubs kyi ye shes bsgribs par mthong ba'o/
[9245] /spyod pa ni/
[9246] 'khor 'das gnyis 'dzin gyi spyod pa dang ldan pa'o/
[9247] /'bras bu ni/
[9248] lus bor nas rang bzhin sprul pa sku'i zhing khams su dbugs phyin pa'o zhes so/
[9249] /gnyis pa ye shes spyi blugs kyi dgongs pa'i ngo bo ni/
[9250] rig pa'i rtsal dbang ye nas rdzogs par rtogs pa ste/
[9251] dbang po gsum gyis rtogs tshul tha dad pa ni/
[9252] yang de nyid las/
[9253] ye shes spyi blugs kyi dgongs pa skyes pa'i dus na/
[9254] yang gang zag dbang po rab 'bring tha ma gsum gyis lta stangs gsum du byung ste/
[9255] dbang po rab kyis dbang bskur ba de nyid skye med kyi 'bras bu rang chas su bstan pa tsam gyis rtogs so/
[9256] /dgongs pa ni/
[9257] shes rab kyi sbyor bas thig le la rgyas btab pas bde ba chen po mkha' mnyam gyi dgongs pa las ma g.yos pa'o/
[9258] /spyod pa ni/
[9259] byang chub kyi sems dkar dmar la gtsang sme med par spyod pa'o/
[9260] /'bras bu ni/
[9261] rigs kyi sa'i de bzhin nyid mthong ba'o/
[9262] /dbang po 'bring gi lta ba ni/
[9263] snang ba rig pa'i stobs su gyur pa tsam du rtogs pa'o/
[9264] /dgongs pa ni/
[9265] gsal la ma yengs pa nyi zla zung du 'brel ba lta bur gnas so/
[9266] /spyod pa ni/
[9267] yang dag pa'i chos nyid rnal 'byor ngang la spyod pa'o/
[9268] /'bras bu ni/
[9269] skye shi med pa'i de bzhin nyid thob pa'o/
[9270] /dbang po tha ma'i lta ba ni/
[9271] dbang bskur ba'i yon tan rnams rgyas par 'byung bar rtogs so/
[9272] /dgongs pa ni/
[9273] lha'i sku mtshan ma dang bcas pa la brten te bsgom pa'o/
[9274] /spyod pa ni/
[9275] chos nyid kyi rol pa la spyod do/
[9276] /'bras bu ni/
[9277] yon tan gyi sgo nas sangs rgyas 'thob bo zhes so/
[9278] /gsum  thig pa le mthongs rtol gyi dgongs pa'i ngo bo ni/
[9279] bar do'i shes rab rang byung gi rig pas rang snang gi mthongs rang rig tu rtol nas sangs rgya ba ste/
[9280] gang zag gi dbang po'i bye brag gis tha dad pa ni/
[9281] de las/
[9282] thig le mthongs rtol gyi dgongs pa shar ba'i tshe/
[9283] yang dbang po rab 'bring tha ma gsum la mthong ltas mi 'dra ba gsum du 'char te/
[9284] dbang po rab kyi lta ba ni/
[9285] dper na skar mda' nam mkha' la rgyug pa ltar/
[9286] ye shes kyi rtsal yon tan du shar nas/
[9287] skad cig ma gsum la grol bar rtogs so/
[9288] /dgongs pa ni/
[9289] bar snang la nyi ma shar ba ltar gsal ba zang thal kun la khyab par gnas so/
[9290] /spyod pa ni/
[9291] ye shes kyi sku rnam par dag pa la longs spyod do/
[9292] /'bras bu ni skad cig ma gsum la ka dag gi sar de bzhin gshegs pa'o/
[9293] /dbang po 'bring gi lta ba ni/
[9294] chos nyid kyi bde ba zag med chen po'i snang ba khad kyis skye bar rtogs so/
[9295] /dgongs pa ni/
[9296] skad cig ma re re la mthong ba'i yul khyad par can re re mthong bas/
[9297] rtogs pa khyad par can re re skye ba dang*/
[9298] chos kyi sku'i snang ba re re mthong ba dang*/
[9299] thugs ka'i de bzhin nyid rnam par dag pa'i dgongs pa la gnas so/
[9300] spyod pa ni/
[9301] rang gi thugs ka'i zer thag dang gnyis su med par spyod do/
[9302] /'bras bu ni/
[9303] rang gi rig pa'i snang ba skye ba med pa'i chos skur mthong ba'o/
[9304] /dbang po tha ma'i lta ba ni/
[9305] ye shes dag pa'i snang ba la/
[9306] pha gi las nga byung ngam/
[9307] nga las pha gi byung snyam par rtogs so/
[9308] /dgongs pa ni/
[9309] snang ba de nyid la mthong byed med par gnas so/
[9310] /spyod pa ni/
[9311] the tshom dang yid gnyis kyi spyod pa dang ldan pa'o/
[9312] /'bras bu ni/
[9313] rang bzhin sprul pa sku'i zhing khams su dbugs 'byin pa'i 'bras bu thob pa'o zhes so/
[9314] /bzhi pa nyi zla khad mnyam gyi dgongs pa'i ngo bo ni/
[9315] snang stong zad ma mnyam nyid du rtogs pa ste/
[9316] dbang pos so sor phye ba ni
[9317] rtsal rdzogs las/
[9318] nyi zla khad mnyam gyi dgongs pa klong rdol ba'i dus na/
[9319] dbang po rab 'bring tha ma gsum la mthong ltas gsum du 'char te/
[9320] dbang po rab kyi lta ba ni/
[9321] ye shes zang thal du rtogs so/
[9322] /dgongs pa ni 'gag med kyi ye shes chu bo'i gzhung lta bu dang mi 'bral ba'o/
[9323] /spyod pa ni/
[9324] ye shes chen po'i spyod pas rol pa ma 'gags par spyod do/
[9325] /'bras bu ni/
[9326] thabs dang shes rab gnyis sbyor ba dang sgrol ba gnyis te rnam pa bzhi 'du 'bral med pa'i 'bras bu thob bo/
[9327] /yang dbang po 'bring gi mthong ltas gsum ni/
[9328] lta ba thabs dang shes rab gnyis su med par rtogs so/
[9329] /dgongs pa ni thabs dang shes rab kyi rang bzhin bar snang la nyi zla shar ba lta bu'i ngang la gnas so/
[9330] /spyod pa ni bde ba chen po gsang ba'i thig le dkar dmar la spyod do/
[9331] /'bras bu ni/
[9332] rigs kyi sangs rgyas lnga'i sbyor ba'i lhums su sangs rgyas pa'i 'bras bu thob bo/
[9333] /dbang po tha ma'i mthong ltas gsum ni/
[9334] lta ba yab yum gyi sbyor bas byang chub kyi sems rgyur mtshon pa'i lta bar rtogs so/
[9335] /dgongs pa ni/
[9336] lha'i rang bzhin snying po dran pas ting nge 'dzin gsal ba'i ngang du gnas pa'o/
[9337] /spyod pa ni/
[9338] sman lnga bdud rtsi lnga la spyod pa'o/
[9339] /'bras bu ni/
[9340] bar ma do la yi dam lha'i sgyu lus bzung ste/
[9341] snang ba dag pa'i 'bras bu thob pa'o zhes so/
[9342] /lnga pa rgya mtsho klong rtol gyi dgongs pa'i ngo bo ni/
[9343] ngang dngas mnyam pa'i chos nyid du rang bzhin shugs kyi bsam gtan la gnas pa ste/
[9344] dbang po so sos dbye na/
[9345] rtsal rdzogs las/
[9346] rgya mtsho klong rtol gyi dgongs pa'i dus na/
[9347] yang dbang po gsum la mthong ltas gsum 'char te/
[9348] dbang po rab kyi lta ba ni/
[9349] ye shes chen po'i mdzad pas cir snang rang gi snang ba nyid du rtogs so/
[9350] /dgongs pa ni/
[9351] snang ba la chags zhen chung ba chang gis ra ro ba lta bu'o/
[9352] /spyod pa ni/
[9353] 'khor ba dang mya ngan las 'das par spyod do/
[9354] /'bras bu ni snang ba la mi gnas pa'i ye shes chig chod du skye ba'i 'bras bu thob pa'o/
[9355] /dbang po 'bring gi mthong ltas gsum ni/
[9356] lta ba gsal ba zang thal ye shes kyi skur rtogs pa'o/
[9357] /dgongs pa ni/
[9358] drag la yun thung ba 'bab chu lta bu dang ldan pa'o/
[9359] /spyod pa ni/
[9360] kun gyi spyod yul ma yin pa rig dgas lta bu'i spyod yul dang ldan pa'o/
[9361] /'bras bu ni/
[9362] stong pa ye shes kyi snying po la mthar phyin pa'i nges pa rnyed do/
[9363] /dbang po tha ma'i mthong ltas gsum ni/
[9364] lta ba ni/
[9365] 'khrul pa'i snang ba khad kyis spang bar 'dod pa'o/
[9366] /dgongs pa ni/
[9367] lha dang mi'i sems 'dzin la gnas so/
[9368] /spyod pa ni/
[9369] bcos ma gnyis 'dzin gyi spyod pa dang ldan no/
[9370] /'bras bu ni/
[9371] /lha dang mi'i go 'phang thob bo zhes so/
[9372] /gsum pa rnam pas don bsdu ba ni/
[9373] dgongs pa lnga po des gsang ba snying tig gi rnal 'byor kun bcings te/
[9374] rnal 'byor pa'i nyams len shar ba ni/
[9375] ri bo spyi chings kyis rdzogs pa chen po'i lta ba mtho dman dang dal khod med par snyoms te la bzlas/
[9376] ye shes spyi blugs kyis de'i ngang du rang gnas chos nyid du sa bzung*/
[9377] thig le mthongs rtol gyis dbyings snang las rig pa'i grol tshul brtag
[9378] nyi zla khad mnyam gyis dgongs pa chos zad kyi klong du bskyal/
[9379] rgya mtsho'i klong rtol gyis dbyings rig ka dag gi sar btsan sa 'dzin pa'o/
[9380] /de'ang dang po lta bas phu 'khrus pas 'khrul snang gi 'jig pa zil gyi gnon pa seng ge rnam bsgyings lta bu dang*/
[9381] gnyis pas rang dbang chos nyid du thob pa rgyal rig dbang bskur ba lta bu dang*/
[9382] gsum pas dag pa dbyings su phyin pa rma bya'i phru gu sgong rgya las 'thon pa lta bu dang*/
[9383] bzhi pas kun mnyam yangs pa chen por gdal ba nyi zla gnyis med du snyoms pa lta bu dang*/
[9384] lnga pas rang snang ye shes su gsal ba ri rab kyi mgul nas nyi ma shar ba lta bu'i dgongs par thig le mchog gsang bla na med pa'i don 'dus par gtan la phab pa ni/
[9385] seng ge rtsal rdzogs las/
[9386] ri bo spyi chings kyi dgongs pa ni/
[9387] seng ge rnam par bsgyings pa lta bu'o/
[9388] /ye shes spyi blugs kyi dgongs pa ni/
[9389] rgyal rigs spyi bo nas dbang bskur ba lta bu'o/
[9390] /thig le mthongs rtol gyi dgongs pa ni rma bya'i phra gu sgo nga nas thon pa lta bu'o/
[9391] /nyi zla khad mnyam kyi gdongs pa ni nyi ma dang zla ba gnyis su med par snyoms par zhugs pa lta bu'o/
[9392] /rgya mtsho klong rtol gyi dgongs pa ni/
[9393] ri rab kyi mgul nas nyi ma shar ba lta bu'o zhes so/
[9394] /de ltar gsol ba lnga po re re la dbang po gsum du phye bas bco lnga po re re la lta dgongs spyod 'bras bzhi bzhir phye bas chos kyi rnam grangs drug cur byung ba ni bskal pa'i 'phel 'grib dang sems can gyi nyon mongs pa dang lta ba'i rnam grangs drug cu sbyang ba las/
[9395] ye shes kyi rang bzhin nyams su len pa'i rnam dag tu ston pa rdo rje 'chang gis gsungs pa'o/
[9396] /theg pa'i mchog rin po che'i mdzod las/
[9397] lhun grub thod rgal gyi ye shes nyams su len pa'i gnad nges pa ste rim khang nyi shu pa'o/