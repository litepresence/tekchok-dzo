[13000] /des na mi'i lus ni 'gro ba'i gtso bo zhes bya'o/
[13001] /gsum pa rjes la sbyang ba ni/
[13002] ro med pa'i 'og tu  bdun tshigs ji ltar bya ba'i rim pa ste/
[13003] nyi zla kha sbyor las/
[13004] gal te phung po med pa na/
[13005] /de nyid shi nas zhag grangs ni/
[13006] /nyi shu rtsa gcig bar du yang*/
[13007] /bdun pa'i tshe na cho gas 'bad/
[13008] /dmigs pa'i ting 'dzin ldan pa gces/
[13009] /yang na bdun phrag bdun du bya/
[13010] /de tshe de la lam yang bstan/
[13011] /chos ni sna tshogs bshad par bya/
[13012] /de ltar cho ga su ldan pa/
[13013] /de nyid la yang the tshom med/
[13014] /nges par 'bras bu thob pa'o/
[13015] /zhes gsungs pas/
[13016] spros pa la dga' bas rdzogs pa rang byung nas bshad pa ltar/
[13017] rigs drug gi maN+Dal dang*/
[13018] gnas 'don dang*/
[13019] zas gtad la sogs pa bya la/
[13020] spros pa med pa rnams kyis gong gi cho ga de nyid kyis bya ste/
[13021] de'ang sbyin bdag gi 'byor ba'i rim pas rab 'bring tha gsum las/
[13022] tha mas gong gi rigs drug gnas drangs ba'i cho ga zhag gcig
[13023] 'bring gis bdun/
[13024] rab kyis bdun phrag bdun du bya'o/
[13025] /dang po maN+Dal dang bum pa bsham pa dang*/
[13026] bdag dang bum pa'i lha bskyed cing ye shes pa spyan drangs la bstim ste bzlas pa bya ba dang*/
[13027] de la mchod cing bstod pa dang*/
[13028] shi ba de'i ming byang bkru zhing las rgyu 'bras dang theg pa chen po'i chos mang du bshad pa dang*/
[13029] lam sbyang bstan bya'o/
[13030] /de la chos bshad pa ni/
[13031] rnam snang mngon byang las/
[13032] 'jig rten du ni kun mkhyen dag
[13033] /u duM wA ra'i me tog ltar/
[13034] /brgya lam yang ni res 'ga' zhig
[13035] /'byung 'gyur yang ni mi 'byung ngo*/
[13036] /zhes pa la sogs pa'am/
[13037] chos 'di'i sgo mthong ba yin na/
[13038] bstan bu tshar ci grub cig brjod do/
[13039] /lam sbyang ba ni/
[13040] bar do'i chos mdor bsdus cig brjod pa'am/
[13041] thun mong ba la/
[13042] tshogs kyi lam dang sbyor ba'i lam/
[13043] /mthong ba'i lam dang sgom pa'i lam/
[13044] /bla na med pa khyad par lam/
[13045] /byang chub bar chad med pa'i lam/
[13046] /lam lnga dag la brten nas ni/
[13047] /'phags pa'i lam der bgrod par shog
[13048] /ces pa dang*/
[13049] lam bstan yang
[13050] pad+ma 'dam gyis ma gos ltar/
[13051] /srid gsum dri ma ma gos lta'i/
[13052] /srid pa'i pad+mo las byung ba'i/
[13053] /bde ba can du skye bar shog
[13054] /ces brjod la/
[13055] 'dir zhugs pa rnams la/
[13056] sku gsum gyi lam bstan par bya ste/
[13057] rdzogs pa rang byung las/
[13058] ho rig pa dbang gi rgyal po pad+ma dbang gi sku la phyag 'tshal lo/
[13059] /tshe 'das pa 'di la gshed byed pa dang*/
[13060] sgrib pa thams cad byang bar mdzad du gsol/
[13061] ho tshe 'das pa che ge khyod nyon cig
[13062] /shar phyogs kyi 'jig rten gyi khams na/
[13063] mngon par dga' ba'i zhing khams na/
[13064] /ston pa rdo rje sems dpa' zhes bya ba skus 'dul ba'i chos ston to/
[13065] /rigs kyi bu khyod der skus 'dul ba'i chos nyon la phyi nang gi sgro 'dogs chod la/
[13066] bde ba can gyi zhing khams su bzhud cing*/
[13067] lho phyogs na dpal dang ldan pa zhes bya ba'i zhing khams yod de/
[13068] de na sprul pa sku'i de bzhin gshegs pa yang dag par rdzogs pa'i sangs rgyas rin chen 'byung ldan zhes bya ba/
[13069] yon tan gyi sgo nas 'dul ba'i chos ston pa zhig yod kyis/
[13070] der rigs kyi bu khyod ma 'jigs par yon tan gyis 'dul ba'i chos ston pa de la nyon la/
[13071] phyi nang gi sgro 'dogs chod la chos nyid ka dag gi zhing khams su bzhud cig
[13072] nub phyogs na pad+ma brtsegs pa zhes bya ba'i zhing khams yod de/
[13073] de na sprul pa'i sku snang ba mtha' yas zhes bya ba yod kyis/
[13074] de na gsung gis 'dul ba'i chos ston to/
[13075] /der rigs kyi bu khyod ma 'jigs par gsung gis 'dul ba'i chos nyon la/
[13076] phyi nang gi sgro 'dogs chod la/
[13077] der ma gnas par chos nyid ka dag gi zhing khams su bzhud cig
[13078] byang phyogs na las rab yongs su rdzogs pa'i zhing khams yod de/
[13079] de na de bzhin gshegs pa yang dag par rdzogs pa'i sangs rgyas sprul pa'i sku don yod grub pa zhes bya ba yod kyis/
[13080] der 'phrin las kyis 'dul ba'i chos ston to/
[13081] /de la rigs kyi bu khyod ma 'jigs par/
[13082] 'phrin las kyis 'dul ba'i chos nyon la/
[13083] phyi nang gi sgro 'dogs chod la/
[13084] chos nyid ka dag gi sar bzhud cig
[13085] byang shar mtshams na stobs rnam par bkod pa zhes bya ba'i zhing khams shin tu yangs pa zhes bya ba yod de de na dpal phyag na rdo rje zhes bya ba yod kyis/
[13086] de la rigs kyi bu khyod ma 'jigs par mthu stobs kyi dbang zhus la/
[13087] bdud dang nyon mongs pa'i stobs zil gyis gnon la/
[13088] chos nyid ka dag gi sar bzhud cig
[13089] shar lho mtshams kyi 'jig rten gyi khams na/
[13090] zhing khams thugs rjes brgyan pa zhes bya ba na/
[13091] bcom ldan 'das thugs rje thams cad kyi bdag po spyan ras gzigs dbang phyug ces bya ba yod kyis/
[13092] de la rigs kyi bu khyod 'jigs par ma byed par/
[13093] bcom ldan 'das de la rdzu 'phrul gyi dbang zhus la/
[13094] thugs rje phyogs bcur mdzad cing ka dag gi sar bzhud cig
[13095] lho nub kyi 'jig rten gyi khams na zhing khams 'jam pa'i mgon zhes bya ba yod de/
[13096] de na bcom ldan 'das 'jam dpal gzhon nur gyur pa zhes bya ba yod kyis/
[13097] de la rigs kyi bu khyod ma 'jigs par chos thams cad kyi spyan khong du chud par byed pa'i dbang zhus la/
[13098] snang srid kyi chos thams cad bshad cing ka dag gi sar bzhud cig
[13099] nub byang gi 'jig rten na zhing khams yid 'khrugs pa thams cad zhi bar byed pa zhes bya ba yod kyis/
[13100] de na bcom ldan 'das mi 'khrugs pa zhes bya ba yod kyis/
[13101] de la rigs kyi bu khyod ma 'jigs par chos thams cad kyi de bzhin nyid ni ston pa'i dbang nos la/
[13102] chos nyid ka dag gi sar bzhud cig
[13103] steng gi phyogs na nam mkha' rnam par dag pa zhes bya ba'i 'jig rten yod de/
[13104] de na bcom ldan 'das nam mkha'i rgyal po zhes bya ba yod kyis/
[13105] de la rigs kyi bu khyod ma 'jigs par/
[13106] de la lta ba'i gnas lugs rdzogs pa chen po gzhi'i dbang yod kyis/
[13107] dbang de nos la chos nyid kyi gzhi snang la bzhud cig
[13108] 'og gi phyogs na zhing khams mi g.yo ba zhes bya ba yod de/
[13109] de na bcom ldan 'das 'od srungs chen po zhes bya ba yod kyis/
[13110] de la rigs kyi bu khyod ma 'jigs par/
[13111] de la rang rig mngon par snang ba zhes bya ba'i dbang yod kyis/
[13112] dbang de nos la chos nyid rang snang gi nam mkha' la bzhud cig
[13113] phyogs bcu'i 'jig rten dbus na dur khrod chen po me ri 'bar ba zhes bya ba yod de/
[13114] de yang shin tu ya nga ba/
[13115] 'jigs shing skyi bung ba/
[13116] skrag cing sngangs pa cig yod de/
[13117] de na bcom ldan 'das pad+ma dbang gi rgyal po bya ba yod kyis/
[13118] rigs kyi bu khyod de la ma 'jigs par bcom ldan 'das de la rig pa rang gnas kyi dbang zhes bya ba yod kyis/
[13119] dbang de nos la chos nyid rang snang gi nam mkha' la ma 'jigs ma sngangs ma skrag par song zhig
[13120] kye ma tshe 'das pa'i byang chub sems dpa' khyod nyon cig
[13121] nub phyogs kyi 'jig rten gyi khams na/
[13122] bcom ldan 'das snang ba mtha' yas kyi zhing khams bsam gyis mi khyab pa zhes bya ba yod kyis/
[13123] rigs kyi bu khyod der seng ge'i 'dug stangs kyis song la/
[13124] glang po che'i lta stangs kyis ltos shig
[13125] mngon par dga' ba zhes bya ba'i tshal na/
[13126] byang chub sems dpa' nam mkha' mtha' yas kyi phug seng ge sgra sgrogs zhes bya ba na 'phags pa nam mkha' mdzod ces bya ba shin tu 'jigs shing skyi bung ba zhig yod kyis/
[13127] de la ma 'jigs par song zhig
[13128] de 'das pa'i phyi rol na/
[13129] sangs rgyas mar me mdzad bzang po zhes bya ba/
[13130] rgyan 'od kyi phung po dang ldan pa yod do/
[13131] /de khyod la snang bar 'gyur ro/
[13132] /rigs kyi bu de mthong ba'i dus su skus 'dul ba'i chos ston te/
[13133] longs spyod rdzogs pa'i sku mtshan dang dpe byad du ldan pa'i sku dang gnyis su med par yongs su mya ngan las 'da' bar 'gyur ro/
[13134] /kye ma tshe 'das pa'i byang chub sems dpa' khyod nyon cig
[13135] rigs kyi bu chos chen po snang ba'i thugs rje 'das pa'i pha rol na/
[13136] rang rig pa'i snang ba bsams kyis mi khyab pa yod kyis/
[13137] rigs kyi bu der seng ge'i lta stangs kyis song la/
[13138] glang po che'i lta stangs kyis ltos shig
[13139] rig pa 'dus ma byas kyi snang ba zhes bya ba na/
[13140] chos nyid stong pa gsal ba chen po'i gnas seng ge'i sgra sgrogs pa zhes bya ba na/
[13141] shin tu skyi bung ba zhig yod kyis/
[13142] de la ma 'jigs par khyung nam mkha' la lding ba'i 'gros kyis song zhig
[13143] de 'das pa'i pha rol na/
[13144] thog ma'i sangs rgyas 'od mi 'gyur ba zhe bya ba yod kyis/
[13145] de khyod la snang bar 'gyur gyis/
[13146] de mthong ba'i dus su sku gsum dbyer mi byed pa'i chos ston par 'gyur ro/
[13147] /chos kyi sku skye 'gag thams cad dang bral bar bstan pas/
[13148] sku gsung thugs gnyis su med par yongs su mya ngan las 'da' bar 'gyur ro/
[13149] /de'i tshe rigs kyi bu khyod kyi sku brtan par gyis shig
[13150] gsung brtan par gyis shig
[13151] thugs brtan pa gyis shig
[13152] rig pa brtan par gyis shig
[13153] des ni skye ba med par thal lo/
[13154] /de skad ces lam bstan par bya'o zhes gsungs pa bzhin brjod nas/
[13155] bsngo ba dang*/
[13156] smon lam dang*/
[13157] shis pa brjod pa las kyi rjes bsdu'o/
[13158] /cho ga 'di ni rang bzhin rdzogs pa chen po 'di'i gdul byar gtogs pa rnams la khyad par du gsungs pas/
[13159] gsang sngags thun mngon du bshad pa'i bdun tshigs las ches zab cing 'phags pa'i phyir chos 'di'i rdo rje slob dpon du bya ba dag gis phyag len du thebs par mdzod cig
[13160] /brgyad pa thun mong ma yin pa'i gnas gzhan bstan pa la gnyis te/
[13161] rnal 'byor pa'i 'chi lugs spyir bstan pa dang*/
[13162] 'byung ba'i thim tshul gyi bye brag tu bshad pa'o/
[13163] /dang po dbang po tha ma 'bring dang mchog tu gyur pa'i 'chi lugs gsum las/
[13164] tha ma ni gong du bshad pa lta bu 'jig rten pa dang mthun par 'chi ste/
[13165] na ba'i dus su yang mo ma dang*/
[13166] sman pa dang*/
[13167] rim gro sna tshogs byed pa ni dam pa'i chos bden pa'i mtshan nyid ma mthong ba'i rtags yin la/
[13168] mo dang pra dang sman dang rtsis la re ba mu stegs pa dang khyad med/
[13169] de nas 'chi ba'i dus na yang nye ba dang 'khor slob dang mdza' bshes kyis bskor nas 'chi/
[13170] shi nas kyang dge ba dang mya ngan dang smre sngags byed cing*/
[13171] bdun tshigs dang ro sreg la sogs pa byed pa ni/
[13172] las dang po'i tha mal pa rnams kyi 'chi lugs las/
[13173] chos kyi cha tsam yang med de tha mal pa rnams dang 'dra'o/
[13174] /'bring po dang rab rnams 'di ltar brtag ste/
[13175] 'di ltar ma shi na don gyi rnal 'byor pa ma yin no/
[13176] /de la ri dgas dang*/
[13177] seng ge dang*/
[13178] sprang po dang*/
[13179] bu chung ltar shi ba bzhi ni rnal 'byor pa 'bring gi 'chi lugs te/
[13180] rkyen med du 'chi ba la dga' ba rnams ni dben sar 'chi ba ste/
[13181] dper na ri dgas smas ma de mi mi rgyu ba'i phug gam/
[13182] lung stong ngam/
[13183] bas mtha'am/
[13184] 'brog dgon par 'chi ba ltar/
[13185] rnal 'byor pa de sus kyang mthong ba med par shi na gang la'ang 'jigs pa dang bral ba'i rtags yin no/
[13186] /sprang po ltar 'chi ba ni/
[13187] dper na sprang po su yin cha med pa grog po'am/
[13188] srang kha'am brgya lam mam tshong khang la sogs par 'chi ba ltar/
[13189] rnal 'byor pa de yang de ltar shi na yul gyi mngon zhen 'gags shing chos kyi dbyings la spyod pa'i rtags yin no/
[13190] /yang bu chung kun 'chi mi 'chi cha med pa'i ngang du 'chi ba ltar/
[13191] rnal 'byor pa de yang 'khrul pa zhig nas rtsis gdab med pas/
[13192] 'chi rkyen dang shi sa dang 'chi ba la 'jigs pa dang ma shi na dga' ba yang med par tha mal gyin 'da' ltar shi ba ni 'khrul pa'i snang ba nub pa'i rtags yin no/
[13193] /rab rnams kyi 'chi lugs ni/
[13194] mkha' 'gro dang*/
[13195] rigs 'dzin dang*/
[13196] me dpung dang*/
[13197] nam mkha' ltar 'chi lugs bzhi las/
[13198] rnal 'byor pa brtson 'grus rab 'di nyid la phung po med par dengs pa ni mkha' 'gro ma 'chi ba'i dus su ros sus kyang mi mthong ba dang 'dra ste/
[13199] bar do med par sangs rgyas pa'i rtags so/
[13200] /rnal 'byor pa mchog gcig gzhan bstan pa la bzhugs pa'i don du skye bo kun gyis mthong bar nam mkha' 'od phung gi dkyil na sgra dang 'od du bcas te yal ba ni/
[13201] rigs 'dzin rnams sa gong nas gong du 'phar ba'i tshe phung po dang bcas te nam mkha' la sgra dang 'od du bcas nas kun gyis mthong bar 'gro ba lta bu ste/
[13202] gling bsam gyis mi khyab par sprul pa bsam gyis mi khyab pas don byed pa'i rtags te/
[13203] rnal 'byor gyi dbang phyug chen po lce btsun seng ge dbang phyug bzhin no/
[13204] /rnal 'byor pa nyams len mthar phyin pa'i 'chi lugs ni/
[13205] dper na rgyu bud shing zad pas me dpung chen por yod pa rnams kyang rang zad nas 'chi ba ltar/
[13206] rgyu 'byung ba zad pas rkyen phung po'i rdos pa med par song ba ni nyon mongs pa rang sar grol ba'i rtags yin no/
[13207] /dper na tsa rir dam pa dgyer mi ma jo gnyis phug pa nas 'od phung du 'bar ba nam mkhar song ba bzhin no/
[13208] /rnal 'byor pa ka dag gi sar rdul phran lus kyi bum pa chag dus snga phyi med par gcig tu 'dres pa ni/
[13209] nam mkha' lta ba'i 'chi lugs te/
[13210] lus snang gi bar la rdzas gud du bcad pa'i nam mkha' dang 'dra ste/
[13211] rtogs pa ka dag lus nang snying gi 'od gsal la gnas la/
[13212] rdza bcag pas phyi'i nam mkha' dang rdza'i nam mkha' 'dres te gang yin mi shes pa ltar/
[13213] lus kyi rdul phran dengs pa'i phung po 'di yin dang de'i nang gi rig pa 'di yin mi shes par sangs rgyas pa'o/
[13214] /'di ni ka dag gi sa la zang thal du grol ba'i rtags so/
[13215] /de la nam mkha' dang mkha' 'gro'i 'chi lugs gnyis lus kyi rdul phran dengs pa ka dag khregs chod kyis grol ba'i 'chi lugs yin la/
[13216] me dpung dang rigs 'dzin gnyis thod rgal lhun grub tu grol ba'i 'chi lugs so/
[13217] 'chi lugs de lta bu gang las byung na/
[13218] rang bzhin rdzogs pa chen po la yid ches pa'i rtags su thun mong gi grub mtha' lo mi 'jug pa dang*/
[13219] de nyid kyi don khong du chud pa'i rtags su mngon sum gyi don mthong bas yid dpyod tshig gi phyir mi 'breng ba dang*/
[13220] ka dag gi rtogs pa khong du chud pas rang gi phyi ma'i 'gro sa gang yin ngo shes pa dang
[13221] 'chi ba la nyam nga dang bag tsha med pas tshe sgrub dang 'chi bslu'i rim gro gang yang mi byed pa dang
[13222] gnas lugs bya rtsol dang bral ba'i gdeng rnyed pas sgo gsum gyi bya ba gang yang mi byed pa dang*/
[13223] thams cad gzhi med ye stong chen por rtogs pas gang la'ang dngos po mtshan 'dzin dang bral zhing gshis kyi ngang las skad cig kyang mi 'bral ba'i don klong rdol ba las byung ba'o/
[13224] /de lta bu'i rnal 'byor pa rnams la 'chi ba brtags pa dang*/
[13225] bslu ba dang*/
[13226] gsal 'debs mi dgos te/
[13227] lta sgom las 'das pas chos kyis phan gnod med cing*/
[13228] rang snang ka dag dang lhun grub shar bas grol sa rang chas su shar te/
[13229] lhun grub ka dag gi klong du thim nas grol ba'i phyir ro/
[13230] /de skad du'ang*/
[13231] nyi zla kha sbyor las/
[13232] rnal 'byor pas ni 'di ltar brtag
[13233] /tha ma'i dbang po tha ma ni/
[13234] /srid pa bar dor 'phro mthud de/
[13235] /dper na rkong chad wa bzhin no/
[13236] /de bzhin dbang po 'bring po rnams/
[13237] /ri dgas lta bu'i 'chi lugs ni/
[13238] /rnal 'byor pa yi 'chi lugs so/
[13239] /de bzhin seng ge lta bu dang*/
[13240] /gang zhig sprang po lta bu dang*/
[13241] /de bzhin bu chung ltar shi ba/
[13242] /rnal 'byor 'bring gi shi sa yin/
[13243] /gang zhig mkha' 'gro'i 'chi lugs dang*/
[13244] /de bzhin rigs 'dzin 'chi lugs dang*/
[13245] /me dpung lta bur rang zad dang*/
[13246] /mi snang nam mkha' khyung lta dang*/
[13247] /'di kun 'byung ba rang zad par
[13248] /mi snang mi len 'di lta bu/
[13249] /rnal 'byor rang gi spyod yul te/
[13250] /'di la goms pa'i rang shugs rnyed/
[13251] /'chi kar 'di dag shes pas ni/
[13252] /lus sems 'pho ba'i mtshan nyid shes/
[13253] /'di ltar gnas pa'i rnal 'byor la/
[13254] /'chi rkyen rtag dang mi rtag med/
[13255] /de bzhin 'jigs pa kun bral te/
[13256] /lus kyi zhen pa'i mtha' yang bral/
[13257] /lta ba nyid dang sgom pas kyang*/
[13258] /rnal 'byor  ldan la phan gnod bral/
[13259] /phan bral gnod pa'i 'bras med pas/
[13260] /'di la gnas pa'i yul kyang med/
[13261] /rgyu dang 'bras bu'i rnam smin bral/
[13262] /de phyir 'di la goms pas mchog
[13263] /rang shar rang grol skye med klong*/
[13264] /dus ma 'gyur bar snang ba 'gyur/
[13265] /lhun grub ka dag klong du thim/
[13266] /re dogs gnyis kyi mtha' dang bral/
[13267] /rgyu 'bras gnyis kyi mtha' zad nas/
[13268] /dbyings rig gnyis med ka dag klong*/
[13269] /de phyir 'di don rtogs pas chog
[13270] /byar med lhun rdzogs chen po'o/
[13271] /zhes so/
[13272] /gnyis pa 'byung ba'i thim tshul bye brag tu bshad pa la gnyis te/
[13273] rkyen glo bur bas shi ba byang chub sems dpa'i dbugs 'pho lugs dang*/
[13274] rkyen dbang glo bur ba ma yin pa rim gyis 'pho ba'o/
[13275] /dang po ni/
[13276] rbab dang me dang chu dang g.yang dang mtshon gyis glo bur ye 'drog tu shi ba rnams la/
[13277] 'byung ba rim gyis thim long med par rig pa 'pho ba ste/
[13278] las ngan pa rnams skye sgo ngan par 'jug la/
[13279] bzang po rnams bzang 'gror skye zhing*/
[13280] 'di'i sgom mthong nas sbyangs pa chung ba rnams bde ba dang ldan pa mthong ris dam pa'am rang bzhin sprul par skye'o/
[13281] /gnyis pa ni/
[13282] phyi'i 'byung ba lnga nang gi 'byung ba lnga la thim/
[13283] nang gi lnga gsang ba'i lnga la thim/
[13284] gsang ba'i lnga yongs su rdzogs pa'i 'byung ba lnga la thim nas/
[13285] 'od gsal chos nyid kyi lam chen po la 'jug go
[13286] /dang po'i phyir 'byung ba ni/
[13287] lus kyi cha'i sa chu me rlung nam mkha' lnga ste/
[13288] snang ba 'dzin zhing bskyed pas phyi zhes rtags so/
[13289] /phyi rol snang yul ba'i 'byung gzugs la mi zer ro/
[13290] /lus kyi rags pa'i 'byung lnga so so la thim tshul la yang gnyis te/
[13291] phyi 'byung lnga nang 'byung lngar thim pa dang*/
[13292] nang 'byung lnga phyi 'byung lnga la thim pa'o/
[13293] /dang po ni/
[13294] 'chi ba'i dus kyi dang por 'byung lnga so so'i nus pa sngar bzhin med par/
[13295] sa sa la thim pas stobs shor/
[13296] chu chu la thim pas brlan sdud/
[13297] me me la thim pas drod chung*/
[13298] rlung rlung la thim pas dbugs 'dren khugs dka'/
[13299] nam mkha' nam mkha' la thim pas shes pa'i dngas shor nas dran pa mi gsal ba'o/
[13300] /gnyis pa la'ang phyi nang gnyis las/
[13301] phyi 'byung bzhi ni/
[13302] nang 'byung dang po dag phyi byung la thim la/
[13303] shin tu dngas pa dag gsang 'byung la thim pa las/
[13304] dang po lnga'i dang po phyi 'byung ni/
[13305] nang gi sa lnga phyi'i sa lnga la thim pas lus kyi stobs shor te dran pa nyams/
[13306] chu lnga chur thim pas lus kyi chu 'dzag cing dar cig na kha sna skam la mig gyen du ldog
[13307] me lnga mer thim pas lus kyi drod 'char dran pa 'gag sgron ma mi snang*/
[13308] rlung lnga rlung du thim pas lus kyi bkrag med cing dbugs rgod pa las dar cig na 'chad do/
[13309] /de nas nang 'byung thim tshul ni/
[13310] nam mkha' lnga dbyings  rig la thim pa'i dus la ngos gzung ngo*/
[13311] /de nas nang 'byung shin tu dngas pa lnga gsang 'byung lngar thim tshul ni/
[13312] 'byung ba lnga'i cha shin tu phra ba srog la thim pas/
[13313] srog lnga snying dbus kyi rig pa la 'jug ste/
[13314] 'od rtsa dang*/
[13315] de'i sbubs kyi nam mkha' dang*/
[13316] thig le dang*/
[13317] 'od lnga'i rang lus rig pa 'od kyi khang pa can la thim pa'o/
[13318] /de nas gsang 'byung lnga dang po'i srog rlung du gnas pa de dag yongs su rdzogs pa'i 'byung ba chen po gzhi snang rig pa'i rang gdangs snying ga na 'od rtsal rang chas su rig pa 'od kyi khang pa can/
[13319] 'od mtha' med pa'i yul can/
[13320] sgron ma bzhi'i snang ba dang bcas pa la thim nas/
[13321] chos nyid par do rang gdangs phyir gsal du 'char ba'i cha tsam du byas te/
[13322] phyi nang gi chos ma dag pa 'khor ba'i cha dang phral nas/
[13323] rig pa gzhi las ldog ste/
[13324] rang yul gdod ma'i ka dag la phyin par byed pa'o/
[13325] /de dag las khyad par du nang 'byung phyi 'byung la thim pa'i dus kyi/
[13326] sa sa la thim dus stong pa'i rtsal 'byongs nas ye shes bag la zha'o/
[13327] /shes rab kyi dngas ma rig pa'i stobs la zha bas ye shes lam du snang ma nus so/
[13328] /chu chu la thim dus ye shes kyi brlan rig pa'i ngang du zha pas kha sna nas chu 'brub/
[13329] de yang rig pa'i ye shes la gsal 'grib med kyang rtsal du snang ma nus pas rig pa'i bag la zha ba'o/
[13330] /me me la thim dus ye nas rang gi rig pa shes rab kyi ngo bor gnas kyang*/
[13331] dus der rlung nang du zhugs pas rtsal phyir snang ma nus so/
[13332] /rlung rlung la thim dus rig pa'i rtsal rdzogs pas yul la mi gnas pas/
[13333] lus kyi stobs shor ba na ye shes kyi yon tan bag la zha ba'i phyir ro/
[13334] /nam mkha' nam mkha' la thim dus rig pa bar do la thim pas ye shes rang sa zin pa'i dus te/
[13335] rang snang rig pa la snang ba la/
[13336] rdos bcas 'ching byed dang bral du nye ba'i phyir ro/
[13337] /de'ang lus nang gi gzhi snang lhun grub kyi cha de skabs 'dir bar ma do zhes bya ste/
[13338] 'byung lnga rdos bcas der thim pa dang*/
[13339] rig pa nang gsal rang sa na gnas pa'i bar yin pa'i phyir ro/
[13340] /des na lus la gnas dus snying nang rtsal brten pa'i chos nyid kyi rang gdangs de lus nas mig tu lam byung ste thon pas/
[13341] chos nyid kyi bar do zhes brda btags kyang*/
[13342] rig pa rang gdangs dang bcas pa de ka las gzhan shar ba ci yang med la/
[13343] de nyid nang thim la nub dus ka dag rang sa zin pa tsam las gzhan med pa'o/
[13344] /nang 'byung 'di cung zad dka' bas logs su bshad de/
[13345] lhag ma lung nyid kyis shes pas 'dir logs su ma bshad do/
[13346] /de dag kyang*/
[13347] rig pa rang shar las/
[13348] kye grogs po dag sems can rnams sbubs 'pho ba'i che/
[13349] phyi'i 'byung ba lnga nang gi 'byung ba lnga la thim/
[13350] nang gi 'byung ba lnga gsang ba'i 'byung ba lnga thim/
[13351] gsang ba'i 'byung ba lnga yongs su rdzogs pa'i 'byung ba la thim nas lam chen por 'jug pa'i tshe 'di ltar shes par bya'o/
[13352] /de nas nang gi 'byung ba lnga phyi la thim pa'i rtags su 'di ltar shes par bya'o/
[13353] /sa sa la thim/
[13354] chu chu la thim/
[13355] me me la thim/
[13356] rlung rlung la thim/
[13357] nam mkha' nam mkha' la thim mo/
[13358] /de yang sa sa la thim pa la gnyis te/
[13359] phyi'i sa nang gi sa la thim pa dang*/
[13360] nang gi sa phyi'i sa la thim pa'o/
[13361] /phyi'i sa nang gi sa la thim pa'i dus ni/
[13362] dang po'i dus so/
[13363] /nang gi 'byung ba lnga phyi la thim pa'i
[13364] dus ni nang gi sa phyi'i sa la thim pa'i rtags su lus kyi stobs 'chor/
[13365] de yang 'di lta ste/
[13366] kun tu snang ba'i sa thim pa'i rtags su phyi'i shes pa rmugs/
[13367] mi 'gyur ba rdo rje'i sa thim pa'i rtags su lus kyi stobs 'chor/
[13368] thams cad 'byung ba rin po che'i sa thim pa'i rtags su nyams bri bas ldang mi nus/
[13369] snang ba ston pa kun tu mtha' yas pa'i sa thim pa'i rtags su yongs su rdzogs pa'i stobs shor nas dgongs pa mi gsal lo/
[13370] /sgrub pa mthar phyin pa'i sa la thim pa'i rtags su sgron ma'i snang ba 'gag go
[13371] /nang gi chu phyi'i chu la thim pa'i rtags su chu mi thub ste/
[13372] de yang 'di lta ste/
[13373] 'gyur ba med pa'i chu thim pa'i rtags su kha sna nas chu 'dzag
[13374] /zhi ba gsal dag gi chu thim pa'i rtags su gsang ba'i gnas nas chu mi thub/
[13375] yon tan 'byung ba rgyas pa'i chu thim pa'i rtags su mig gyen la log nas 'ong*/
[13376] chags pa med pa'i chu thim pa'i rtags su kha sna skam pa yin no/
[13377] /'dzin med rdzogs pa'i chu thim pa'i rtags su rna bas sgra mi thos pa yin no/
[13378] /nang gi me phyi'i me la thim pa'i rtags su lus kyi drod 'chor ba yin no/
[13379] /de yang 'di ltar shes par bya'o/
[13380] /phyi nang kun khyab kyi me thim pa'i rtags su nang gi drod 'chor zhing shes pa mi gsal/
[13381] phyi nang kun dang mnyam pa'i me thim pa'i rtags su gsang ba'i drod 'chor/
[13382] phyi nang gi bya ba rtogs pa'i me thim pa'i rtags su/
[13383] yongs su rdzogs pa'i drod 'chor/
[13384] phyi nang gi bya ba grub pa'i me thim pa'i rtags su stong pa'i sgron ma mi mthong ngo*/
[13385] /nang gi rlung phyi'i rlung la thim pa'i rtags su lus kyi rtsal 'chor/
[13386] de yang 'di ltar shes par bya'o/
[13387] /bkrag dang gzi mdangs bskyed pa'i rlung thim pa'i rtags su lus kyi bkrag 'chor/
[13388] /me dang mnyam du gnas pa'i rlung thim pa'i rtags su lus nas chu 'brub/
[13389] srog 'dzin pa'i rlung thim pa'i rtags su dbugs mi thub/
[13390] kun tu khyab byed kyi rlung thim pa'i rtags su lus kyi bkrag dang dran pa 'chor/
[13391] snying rje med pa las kyi rlung thim pa'i rtags su phyi'i dbugs 'chad pa yin no/
[13392] /de ni phyi'i 'byung ba zhes bya'o/
[13393] /nam mkha' nam mkha' la thim pa ni/
[13394] spyi kun la khyab pa'i nam mkha' sgron ma rnam par dag pa la thim mo/
[13395] /yul med gsal dngas kyi nam mkha' rig pa la thim mo/
[13396] /ma 'dres dag pa'i nam mkha' dbyings la thim mo/
[13397] /don mtshon byed kyi nam mkha' shes rab la thim mo/
[13398] /dag pa'i zhing du sgrol byed kyi nam mkha' nyi shu rtsa gcig don la thim mo/
[13399] /de ni nang gi 'byung ba zhes bya'o/
[13400] /rtsa ba 'dzin pa'i srog thig le la thim mo/
[13401] /skyob byed kyi srog mkha' la 'khyil lo/
[13402] /rnam par phra ba'i srog lus la 'khyil lo/
[13403] /mi gtsang ba'i srog nam mkha' la yal lo/
[13404] /rnam par 'dar byed kyi srog dbyings su thim mo/
[13405] /de ni gsang ba'i 'byung ba zhes bya'o/
[13406] /dngas snyigs 'byed pa'i rlung tshom bu la thim mo/
[13407] /drod skyed pa'i rlung 'od la thim mo/
[13408] /gsal 'gyur rlung sku la thim mo/
[13409] /rnam par sdod pa'i rlung ye shes la thim mo/
[13410] /rnam par gzengs bstod pa'i rlung thags rje la thim mo/
[13411] /rnam par shes pa skyod pa'i rlung stong pa la thim mo/
[13412] /rnam par yid 'byung ba'i rlung gnyis med la thim mo/
[13413] /rnam par mdangs dang ldan pa'i rlung mtha' brol la thim mo/
[13414] /rnam par bsreg pa'i rlung bde ba chen po la thim mo/
[13415] /rnam par rgod pa'i rlung gsal ba la thim mo/
[13416] /gzhi la khyab byed kyi rlung mkha' gsal la thim mo/
[13417] /'phral du khyab byed kyi rlung gting gsal la thim mo/
[13418] /sngang zhing skrag pa khyab byed kyi rlung yul la thim mo/
[13419] /dran pa khyab byed kyi rlung bar do la thim mo/
[13420] /'dzin pas lus kun khyab pa'i rlung rang snang la thim mo/
[13421] /rnam par skyod byed kyi rlung gis rig pa mkha' la bskyod do/
[13422] rnam par sgrol byed kyi rlung gis phyi nang gi chos dang phral lo/
[13423] /rnam par zlog byed kyi rlung gis rang gi rig pa nyid gzhi la zlog pa'o/
[13424] /rnam par myur byed kyi rlung gis rig pa'i yul mthong*/
[13425] skad cig ma'i rlung gis skad cig ma gsum la ka dag gi sar phyin par byed pa'o/
[13426] /de ni yongs su rdzogs pa'i byung ba'o/
[13427] /gang zag rkyen gyi dbang du ma song ba rnams de bzhin du tshe'i 'du byed do/
[13428] /de ltar min pa tshe'i 'du byed pa ni/
[13429] byang chub sems dpa'i dbugs 'pho lugs zhes bya ste/
[13430] skye gnas kyang bde ba dang ldan par skye'o/
[13431] /de min las zad pa rnams la de bzhin du shes par gyis shig ces gsungs so/
[13432] /de ltar rlung nyi shu rtsa lngas ni 'byung lngas dbyings su thim pa dang*/
[13433] 'khor ba myang 'das su grol la/
[13434] myang 'das ka dag tu grol ba'i las byed pas/
[13435] rlung zhes bya bas las kun byed/
[13436] /ces 'byung ba yin no/
[13437] /'di dag ni chings gal po che yin pas shes par bya'o/
[13438] /de dag ni 'chi ka'i bar do zhes bya'o/
[13439] /don gsum pa chos nyid kyi bar dor rang snang la yid ches pa sngar 'dris gyi mi dang phrad pa'am ma pang du 'jug pa lta bu'i gdams ngag rgya cher bshad pa la gsum ste/
[13440] rig pa 'od gsal gyi thim tshul gyis 'dor bstan/
[13441] 'od gsal rang snang gi 'char tshul gyis rgyas par bshad/
[13442] rang snang dbang po'i grol tshul gyis don bsdu ba'o/
[13443] /dang po ni/
[13444] rlung lnga dbyings su thim nas/
[13445] snying ga'i ye shes sum brtsegs gdangs glo bar 'jug pa'i rta dang bral bas rtsal rang la thim nas sems dang sems las byung ba kun gzhi dang bcas pa 'khor ba'i chos so cog bag la zha bas/
[13446] dar cig 'khor 'das rgyab gyes pa'i dus der rig pa dar dkar nas lam btod de chu'i sgron ma nas dbyings rnam par dag pa'i nam mkha' la 'thon nas rang snang du 'char te/
[13447] thog mar grol ba'i bar la thim tshul brgyad kyis mthar phyin par 'gyur ba ni/
[13448] rang shar las/
[13449] bden pa mthong ba'i sems can rnams la 'di ltar shes par bya'o/
[13450] /rigs kyi bu de mya ngan las 'das pa'i tshe/
[13451] lus kyi zungs shor nas ye shes kyi snang ba gzhi nas 'phags nas/
[13452] ye shes mkha' la bskyod pa'i tshe/
[13453] /rig pa mig nas lam byung nas mkha' la bskyod de/
[13454] de yang 'di ltar shes par bya'o/
[13455] /tsit+ta'i dkyil nas rig pa thig le la thim mo/
[13456] /thig le sgron ma la thim mo/
[13457] /sgron ma 'od la thim mo/
[13458] /'od sku la thim mo/
[13459] /sku tshom bu la thim mo/
[13460] /tshom bu ye shes bzhi la thim mo/
[13461] /ye shes lhun grub la thim mo/
[13462] /lhun grub ka dag chen po la thim nas sa zin pa'o/
[13463] /gang zag bden pa mthong ba rnams kyi grol lugs dang thim lugs de ltar snang ngo zhes so/
[13464] /de'ang ye shes dag pa'i snang ba 'di dag lus nas skad cig la srid pa dang sa gzhan du 'phos pa rnams la mi snang la/
[13465] de ma yin pa rnams la dar cig snang yang yun thung bas rmi lam myur po ltar ci yin cha med du yal gyis song nas ngo mi shes so/
[13466] /bden pa mthong ba rnams kyi'ang mngon sum la goms pa che na snang ba yun ring bas grol snang gi long yod tsam yin la/
[13467] mngon sum mthong yang de la ched du ma bsgoms na de'i ngang gi gnas cha de'i nyams med pas skar mda' rgyug pa'i cha tsam la rdzogs par bshad pas/
[13468] da lta thod rgal gyi ting nge 'dzin la goms pa gces te/
[13469] nyi zla kha sbyor las/
[13470] stong pa gsal ba'i snying po can/
[13471] /gsal ba rig pa'i snying po can/
[13472] /rig pa 'od gyi khang pa can/
[13473] /sgron ma bzhi la goms pa gces/
[13474] /zhes so/
[13475] /gnyis pa 'od gsal rang gi 'char tshul gyis rgyas par bshad pa la lnga ste/
[13476] gzhi snang 'od gsal gyi snang ba/
[13477] zung 'jug tshom bu'i snang ba/
[13478] ye shes bzhi sbyor gyi snang ba/
[13479] lhun grub rin po che'i snang ba/
[13480] de dag tu grol bar byed pa gnad kyi man ngag rgyas par bshad pa'o/
[13481] /dang po ni/
[13482] thal 'gyur las/
[13483] 'dir ni chos nyid bar do bshad/
[13484] /'chi ka las ni thal ba'i tshe/
[13485] /rnam shes nam mkha' dag la thim/
[13486] /nam mkha' 'od gsal la thim dus/
[13487] /phra rags snang ba kun 'gags te/
[13488] /dbang po kun ldan 'od kyi lus/
[13489] /las dang rab ma bzhin du 'gyur/
[13490] /'di tshe 'od snang dum bu'i tshe/
[13491] /mkhas pas snang ba mched pa bzung*/
[13492] /g.yo ba rlung dang mched pa yis/
[13493] /kha dog lnga lnga'i 'od dang zer/
[13494] /ma nges 'ja' tshon ris su snang*/
[13495] /zhes pas/
[13496] rig pa mi gnas 'thon te nam mkhar snang ba'i tshe/
[13497] rig pa'i klong na ye shes kyi rlung lnga yod pa mched pa las 'od gsal gyi snang ba 'ja' tshon ris su snang bas nam mkha' gang ba las/
[13498] ye shes lnga so sor gsal la ma 'dres pa'i rang gdangs te/
[13499] me long lta bu'i ye shes ye nas dri ma de pa'i rang gdangs dkar por gsal ba de yang gzhan bzhi dang ma 'dres par rang sa na gsal ba ni
[13500] bar do'i dus na shar phyogs kyi cha rang gis/
[13501] nyams kyi dus na rang gi mdun phyogs rang sa yin te/
[13502] de las zer rang rkyang dang*/
[13503] snol ma dang*/
[13504] thad drang dang*/
[13505] rtsibs shar nyi ma'i zer ltar 'phro ba dang*/
[13506] /mnyam pa nyid kyi ye shes kyi ngo bo la lhun grub kyi yon tan 'gags med du rdzogs pas rang gdangs ser po ste/
[13507] bar do'i dus na lho phyogs rang sa na gsal ba la zer gong ltar 'phro ba dang*/
[13508] snang ba gong 'phel gyi dus na de dag kun rang gi mdun rang sa'o/
[13509] /so sor rtog pa'i ye shes la dbang bzhi 'gag med du shar bas/
[13510] rang gdangs dmar po las zer gong ltar 'phro ba dang*/
[13511] bya ba grub pa'i ye shes la 'phrin las kyi rtsal ye nas rdzogs pas rang gdangs ljang gus te/
[13512] byang rang sa nas 'od zer gong ltar 'phro ba dang*/
[13513] chos kyi dbyings kyi ye shes la lhun gyis grub pa'i chos nyid ye nas rdzogs pas rang gdangs mthing ga ste/
[13514] dbus rang sa la 'od zer gong ltar 'phro ba'o/
[13515] /nyams kyi dus su thams cad kyis rang sa mdun nas 'char ba las snang ba mched la/
[13516] de las g.yas g.yon rgyab dang steng 'og gnyis su shes par bya'o/
[13517] /ye shes lnga'i rang gdangs de dag kyang sku lnga'i khyad par du byung la/
[13518] sku de dag la ye shes kyi 'od 'phro ba dag gcig la gcig sor bzhis ma reg tsam du dkar ba dang*/
[13519] ser ba dang*/
[13520] dmar ba dang*/
[13521] ljang ba dang*/
[13522] mthing ga'i rang bzhin rab tu 'tsher zhing phyogs bcur 'phro ba ni/
[13523] rtsa ba phra la rtse mo yangs shing lhun stug par snang ba thams cad/
[13524] phra ba dang*/
[13525] 'gyu ba dang*/
[13526] 'gul ba dang*/
[13527] 'phrig pa dang*/
[13528] 'tsher ba ste/
[13529] 'od lnga'i dbyings shin tu rgya che la mtha' yas pas dmigs su dpag par mi nus pa/
[13530] dpangs mtho la rtse mo yangs pas dkyil 'khor thams cad kyi 'byung gnas su rang snang ngo*/
[13531] /snang ba 'di mthong ba'i tshe/
[13532] shes pa rang bzhin gyi bsam gtan la gnas pas/
[13533] snang ba mched pa rang snang du ngo shes pa'i gnad kyi man ngag mchog tu gzung zhing de'i ngang la gnas par bya'o/
[13534] /'dir ngos zin na skad cig ma gsum la ka dag gi sar grol te/
[13535] skad cig dang por ngo shes/
[13536] gnyis par shes thog tu grol/
[13537] gsum par grol thog nas ka dag tu thim pas de phan chad kyis snang ba gang yang med do/
[13538] /de dag kyang lung gis spros na mkhas pa dag la mdzes shing*/
[13539] blun po dag kyang bla gros kyi mig dbye bar bya ba'i phyir bshad de/
[13540] nyi zla kha sbyor las
[13541] kye mi rtog pa'i thub pa chen po khyod nyon cig
[13542] rang bzhin dag pa'i snang ba ni 'di lta ste/
[13543] skyes bu rnams kyi rnam par shes pa 'od gsal la thim pa zhes bya ste/
[13544] dbugs phyi nang gi 'grul chad ma thag tu/
[13545] rang gi dbang po rnams ni/
[13546] cha las dngos por snang ba ni me de yod snyam pa'i shes pa ni 'byung ngo*/
[13547] /rdos bcas kyi lus 'di mi snang ste/
[13548] 'od kyi lus su gsal ba'o/
[13549] /de'i tshe dbang po'i spyod yul du gyur tshad tsam/
[13550] 'od zer lnga'i dkyil 'khor du snang ngo*/
[13551] /de yang snang ba de dag ni phyi nas bltas na nang gsal nang nas bltas na phyi gsal/
[13552] phyi nang med par kun tu zang thal ba/
[13553] ldem bzhin pa/
[13554] mer bzhin pa/
[13555] mnan na nems pa snyam pa/
[13556] bteg na 'phar ba snyam pa/
[13557] shin tu yang 'phrog pa/
[13558] kha dog tu gsal ba la so sor ma 'dres par rang gsal ba/
[13559] cha mnyam pa la gsal ba'i cha ma 'gags pa/
[13560] yang dag par bltas na shin tu phra ba dang*/
[13561] 'gyu ba dang*/
[13562] 'gul ba lta bu dang*/
[13563] 'phrig pa lta bu dang*/
[13564] rab tu 'tsher ba la lhun brjid pa'o/
[13565] /shin tu rgya che la/
[13566] dpag pa'am dmigs sa ma ma chud pa/
[13567] dpangs mtho la rtse mo yangs pa zhes bya ste/
[13568] dkyil 'khor thams cad kyi 'byung gnas su bzhugs so/
[13569] /de yang kha dog ni lnga ste/
[13570] dkar po rang sa na gsal ba la zer 'phro ba dang*/
[13571] de bzhin du ser po rang sa na gsal ba la zer 'phro ba dang*/
[13572] dmar po rang sa na gsal ba la zer 'phro ba dang
[13573] ljang gu nyid rang sa na gsal ba la zer 'phro ba dang*/
[13574] de bzhin du mthing ga nyid rang sa na gsal ba la zer 'phro ba ste/
[13575] de dag kyang 'byar ba la ma reg par so so na kha dog tu rang gsal ba/
[13576] shin tu lhun stug par gnas so zhes gsungs so/
[13577] /skyes bu kha cig lung la mi dga' na gti mug can blo gros med par shes so/
[13578] /mkhas pa dag ni lung gi khyad par du byas pa yin no/
[13579] /gnyis pa zung 'jug tshom bu'i snang ba rgyas par bshad pa ni/
[13580] thal 'gyur las/
[13581] 'jug cing smin pa'i rlung las kyang*/
[13582] phyogs bzhi mtshams dang bla 'og 'grub/
[13583] /de la phyogs kyi 'od 'dus pas/
[13584] /rigs lnga sku yang mngon par snang*/
[13585] /mthing ga dkar ser dmar ljang ni/
[13586] /so so'i yum dang bcas par snang*/
[13587] /'di la mched dang 'dzin shes na/
[13588] /sangs rgyas rnams kyi yon tan rdzogs/
[13589] /khams gsum 'jug pa ma yin no/
[13590] /de yi mtshan nyid 'di lta bu/
[13591] /rags pa'i 'byung ba ltos bral bas/
[13592] /'od las thig le zung du 'bar/
[13593] /thig le lngar 'brel skus bkang ste/
[13594] /phyed sku las ni gzugs rdzogs pa'o/
[13595] /gzugs phyed sku las lnga lnga'i zung*/
[13596] /so so'i tshom bu rdzogs pa la/
[13597] /lnga ldan bcu ldan brgya ldan dang*/
[13598] /tshom bu stong dang 'bum phrag ni/
[13599] /bsam ngo rang bzhin dag par snang*/
[13600] /brjod kyis mi lang grangs med pa/
[13601] /'di la rang dang gzhan shes na/
[13602] /sku gsum gcig tu dril ba thob/
[13603] /thob pa 'di las slar ldog med/
[13604] /gsal btab pa las byung ba'o/
[13605] /zhes pas/
[13606] 'di la rgyu gang las mched pa/
[13607] thig le las tshom bu'i snang ba dngos mi ldog pa'i gdams ngag mtshon pa dang gsum las/
[13608] rgyu ni sngar gyi ye shes kyi rlung yul la 'jug pa'i dbang gis 'od gsal gyi snang ba de nyid skabs 'dir zung 'jug tshom bu'i snang bar shar ba las byung ngo*/
[13609] /zung 'jug gi don ni rig pa'i rang 'od lhug par shar ba de dang*/
[13610] chos nyid ma'i 'od gsal lnga longs sku'i zhing snang ye nas lam snang du yod pa gnyis rig pa'i ngo kha la dus 'dzom pas rig thog tu dbyer med gcig tu 'jug pa'o/
[13611] /'di'i dus na kun gzhi nyer len gyis bcings pa las grol nas/
[13612] chos nyid kyi mig gis chos nyid kyi snang ba rang lugs su mthong ba de nyid la 'jug pa dang*/
[13613] longs spyod rdzogs pa sku'i ye shes kyi spyan gyis rig pa bu'i snang ba gzigs pas rang ngo gnyis med du 'jug la/
[13614] sngar gyi shes rab sbyangs pa der shar ba shes rab kyi mig gis de gnyis gnyis med du mtshams sbyar bas/
[13615] ma bu dbyer med du gnas pas ye shes zung 'jug la thim zhes bya'o/
[13616] /gnyis pa ni/
[13617] 'od kyi sne ba de dag thig le thig phran lnga 'brel du shar ba'i nang na dang po phyed sku las rkyang pa dang*/
[13618] yab yum dang*/
[13619] tshom bu lnga lnga las/
[13620] so so'i rigs kyi dkyil 'khor du shar te/
[13621] sku de dag kyang gtso 'khor rnams cha nyams pas 'od zlum phan tshun dpag med kyi nang rnams gtso bo gtso bor mi che ba mi chung ba/
[13622] 'khor 'khor du gcig las gcig mi che ba mi chung ba/
[13623] gtso bo rnams khru sum cu rtsa gnyis la/
[13624] 'khor rnams de'i phyed phyed du snang ba/
[13625] rigs lnga so so ba'i lha rnams dbu rgyan dang*/
[13626] mgul rgyan dang*/
[13627] dpung rgyan dang*/
[13628] do shal dang*/
[13629] se mo do dang*/
[13630] phyag gdub dang*/
[13631] zhabs gdub dang*/
[13632] stod g.yogs dang*/
[13633] smad g.yogs la sogs pas brgyan pa/
[13634] 'od kyi kha mig rna ba can zhal phyag rdzogs pa/
[13635] rnam snang dang*/
[13636] mi bskyod pa dang*/
[13637] rin 'byung ba dang*/
[13638] 'od dpag med dang*/
[13639] don grub dang*/
[13640] yum dbyings phyug ma dang*/
[13641] mA ma kI dang*/
[13642] sangs rgyas spyan dang*/
[13643] gos dkar mo dang*/
[13644] dam tshig sgrol ma rnams dang mnyam par sbyor zhing*/
[13645] mthing ga dang*/
[13646] dkar po dang*/
[13647] ser po dang*/
[13648] dmar po dang*/
[13649] ljang gu'i mdog tu 'tsher ba/
[13650] byang chum mchog dang*/
[13651] sa gnon dang*/
[13652] skyabs sbyin dang*/
[13653] mnyam gzhag dang*/
[13654] se gol gyi phyag rgyas/
[13655] 'khor lo dang*/
[13656] rdo rje dang*/
[13657] rin po che dang*/
[13658] pad+ma dang*/
[13659] rgya gram 'dzin pas
[13660] zhabs rdo rje'i skyil mo krung mdzad cing*/
[13661] rigs so so'i dkyil 'khor dbus su rigs kyi bdag po yab yum gyi phyogs bzhir mi bskyod pa la sogs pa'i sangs rgyas yab yum bzhi dang*/
[13662] phyogs mtshams brgyad du byams pa la sogs pa'i sems dpa' brgyad dang*/
[13663] sgeg mo la sogs pa'i sems ma brgyad dang*/
[13664] lcags kyu ma la sogs pa'i sgo ba dang sgo ma ste/
[13665] rigs kyi dkyil 'khor dpag tu med pa rnams kyi sangs rgyas lnga ni/
[13666] seng ge dang glang po che dang*/
[13667] rta mchog dang*/
[13668] rma bya dang*/
[13669] nam mkha' lding gi khri'i steng na rab tu 'od gsal ba nyi zla dang pad+ma'i steng na rdo rje skyil krung gis bzhugs la/
[13670] sems dpa' sems ma rnams pad+ma nyi zla'i steng na phyed krung du bzhugs shing*/
[13671] sgo ba rnams bzhengs pa'i tshul can no/
[13672] /de dag re re la rang gi sku las 'od zer gyi tshogs dpag tu med pa 'phro la/
[13673] de ma gtogs pa phyi 'od lnga'i mu khyud zlum po ye shes lnga'i 'od res bskor ba na/
[13674] rnam snang la sogs pa so so'i tshom bu'i dkyil 'khor du rdzogs la/
[13675] rdzogs lugs ni/
[13676] rnam snang gi tshom bu rnams 'od zlum gyi nang na rnam snang yab yum gyi thug kar rdzogs la/
[13677] de'i phyogs kyi lha rnams kyi thugs ka na dkyil 'khor cha tshang re re rdzogs pa nas/
[13678] rdo rje'i rigs rnams mi bskyod pa dang*/
[13679] rin chen rigs rnams rin 'byung dang*/
[13680] pad+ma'i rigs rnams snang mtha' dang*/
[13681] las kyi rigs rnams don grub yab yum 'khor bcas kyi thugs kar phyi nang zang thal du rdzogs te/
[13682] 'od zlum lnga sbrel na rigs lnga tshom bu'i sku lnga tshan re'i thugs ka na/
[13683] rigs de'i tshom bu'i dkyil 'khor sangs rgyas dang byang chub sems dpa' sems ma sgo ba dang bcas pa re re rdzogs pa'o/
[13684] /'di'i tshe rang la lus rang mtshan pa med kyang yod snyam pa ni sngar lus la bdag tu 'dzin pa'i bag chags kyi dbang gis 'byung ba rmi lam lta bu ste/
[13685] bag chags kyi sa bon ma zad kyi bar la 'od la/
[13686] rang bzhin du de'i tshe 'od kyi lus su yod pas/
[13687] snying ga na rig pa la zhing snang yod pa'i gdangs phyir shar bas
[13688] sku re'i thugs kar tshom bu'i dkyil 'khor gsal bar snang ba ste me long du bzhin shar ba bzhin no/
[13689] /'di'i dus su longs sku de dag thams cad kyi thugs ka nas 'od rta rnga'i cha tsam phyogs bcu kun nas tshur rang gi snying gar zug pa dang*/
[13690] rang gi snying ga nas kyang de dag gi thugs kar zug pa ni/
[13691] rang gdangs yin pa'i 'brel pa mtshon pa ste/
[13692] shel 'od rnams shel la 'brel ba'i zer thag bzhin no/
[13693] /de'i dus su rang gi mig gi zer thag mthong bas shes pa zin te yul gang du'ang mi rtog pa'i bsam gtan la rang bzhin gyis gnas pa yin no/
[13694] /gsum pa mi ldog pa'i gdams ngag mtshon pa ni de'i tshe 'od kyi zer thag lnga sgril 'byor la ma reg pa rta lnga'i nyag ma lnga sgril tsam las/
[13695] dang po rig pa 'od la 'jug pa rang snang la phar lta dus snang ba de rang snang du shes pa'i ngang la bzhag pas/
[13696] snang ba de dag zer thag las rang gi snying gar thim pa na 'od rig pa la 'jug pa zhes bya ste/
[13697] rang ngo ka dag gi rang sa ngo shes par byas pas de nyid du sa zin nas zang thal bas/
[13698] de phan chad kyi snang ba gang yang med do/
[13699] /rig pa ni rang yin la/
[13700] 'od ni phyi'i rang snang de rnams la zer bas/
[13701] dang po mched dus de la phar 'jug
[13702] thim dus de dag tshur la nang du 'jug pa'o/
[13703] /gdams ngag ni phyi snam bu dang 'dra ba'i 'od rnams/
[13704] rang rig ma'i snying gar thim pas pang du 'jug pa lta bu ste/
[13705] chos nyid du 'dres pas ka dag gi sa la grol ba zhes bya'o/
[13706] /de dag kyang nges pa'i lung dang sbyar na/
[13707] nyi zla kha sbyor las/
[13708] de yang skyes bu'i 'od gsal de zung 'jug la thim pa zhes bya ste/
[13709] yang snang ba de dag sku'i snang bar rang shar te/
[13710] sku de dag kyang mi che ba/
[13711] mi chung ba/
[13712] cha mnyam pa rgyan dang*/
[13713] kha dog dang*/
[13714] bzhugs tshul dang*/
[13715] gdan khri dang*/
[13716] rang rang gi phyag rgya dang bcas pa ste/
[13717] sku de kun kyang lnga lnga'i zung gis khyab pa/
[13718] lnga tshan re la 'od kyi mu khyud dang bcas pa/
[13719] yab kyi cha 'dzin pa'i rigs dang*/
[13720] yum gyi cha 'dzin pa'i rigs dang*/
[13721] sems dpa' dang*/
[13722] sems ma dang*/
[13723] dkyil 'khor thams cad gcig rdzogs par gnas so/
[13724] /de'i tshe rang gi snying ga nas 'od shin tu phra ba cig 'char te/
[13725] de sku thams cad kyi thugs kar 'brel te 'char ro/
[13726] /de la rang gi shes pas zin te/
[13727] mi rtog pa'i bsam gtan la rang bzhin gyis gnas so/
[13728] /de ni rig pa 'od la 'jug pa zhes bya ste/
[13729] snang ba de kun kyang rab tu 'phrig par mngon par 'gyur te/
[13730] snying ga'i zer thag de la yang thig le phra mo grangs med pa 'char ro/
[13731] /de nas yang rang gi snying ga nas 'od kyi zer thag tshos skud sgril ma tsam cig 'char te/
[13732] de nas sku de thams cad rang gi lus la thim pa snyam byed pa'i snang ba 'char te/
[13733] de ni 'od rig pa la tshur 'jug pa zhes bya'o/
[13734] /'di'i tshe skyes bu rnams kyis yid ches pa ma pang du bu 'jug pa lta bu'i thabs mchog tu dran par bya'o zhes so/
[13735] /gsum pa ye shes bzhi sbyor gyi snang ba ni zung 'jug ye shes la thim pa zhes bya ste snang ba'i 'char tshul dang*/
[13736] gdams pa'i dran tshul gnyis las/
[13737] snang ba ni yang snying ga nas sor bzhi'i gong tsam nas sngar bas cung zad mi gsal ba'i 'od kha dog bzhi 'khril ba'i thag pa shin tu phra ba rta rnga'i nyag ma tsam cig 'char te/
[13738] steng gi nam mkha' la zug par snang ba de la/
[13739] shes rab kyi mig gis bltas pas/
[13740] snang ba phra mo de las rab tu mched nas so sor ma 'dres la rgya cher song ste/
[13741] dang po'i phra mo de'i ngo bo ma 'gyur ba las rnam pa cher song ba ni/
[13742] mthing ga'i snam bu che chung rang gi dbang po'i spyod yul tsam la/
[13743] kha dog gzhan dang ma 'dres par rang gi mdun phyogs su 'char ro/
[13744] /de ni chos kyi dbyings kyi ye shes kyi snang ba'o/
[13745] /de'i steng du chos kyi dbyings kyi ye shes rang gi ngo bo thig le'i zer dkar ba dang*/
[13746] dmar ba dang*/
[13747] ser ba dang*/
[13748] mthing ga dang bzhi ldan pa/
[13749] che chung gi tshad me long kha sbub pa tsam 'od lnga shin tu gsal ba la/
[13750] ye shes kyi 'od gdangs kyis rab tu 'tsher ba/
[13751] ngo bo la ye shes lnga'i rtsal rang rdzogs yod pa/
[13752] thig le de yang rang bzhin gyis thig le 'od lnga dang ldan pa/
[13753] phra mo sran ma'i ga'u tsam lnga lngas phyogs bzhi dbus dang lngar brgyan pa'o/
[13754] /de ni chos kyi dbyings kyi ye shes rang gi ngo bo ste/
[13755] ngo bo de yang shes bya'i chos rang dang spyi'i mtshan nyid can dang*/
[13756] myong ba'i chos mngon du byed pas bsdus pa'o/
[13757] /dbyings kyang phyi'i dbyings nam mkha' stong pa rdzas su med pa dang*/
[13758] nang gi dbyings rnam par dag pa'i sgron ma mngon sum du shar ba'o/
[13759] /ye shes ni ye nas yod pa'i don dus der mngon du gyur pas shes pa ste/
[13760] de'i phyir na mtshan nyid 'dzin pa'i ye shes dang*/
[13761] kha dog dang*/
[13762] sku dang*/
[13763] so so'i chos nyid kyi mtshan nyid mi 'dor bar 'dzin pa'o/
[13764] /de nas yang de'i steng du de dang 'byar la ma reg par me long lta bu'i ye shes kyi gting gdangs dkar po'i snam bu/
[13765] che chung dbang po'i spyod yul dang mnyam par dka' la 'tsher zhing gzhan dang ma 'dres pa'i steng du/
[13766] thig le 'od lnga gsal ba me long kha sbub pa tsam la/
[13767] dkar ba dang mthing ga la sogs pa'i zer lnga dang ldan pa/
[13768] ye shes kyi gting gdangs kyis 'tsher ba'i phyogs bzhi dbus dang lngar/
[13769] ye shes lnga'i rang rtsal rdzogs pas rang bzhin gyi thig le sran ma'i ga'u tsam lngas brgyan pa'o/
[13770] /me long lta bu'i ye shes las/
[13771] me long gis gzugs snang bar byed la/
[13772] de la gzugs brnyan gang snang na/
[13773] rig pa dngos ni ma yin te/
[13774] de nyid kyi gzugs brnyan snang bar byed pas na me long lta bu ni dpe'o/
[13775] /gzugs brnyan rang gdangs de yi yod dus der rang ngo shes pas ye shes so/
[13776] /de nas yang 'od zer ser po'i snam bu che chung dbang po'i spyod yul dang mnyam pa ser zhing gzhan dang ma 'dres pa'i steng du/
[13777] yang thig le 'od lnga rang gsal ba/
[13778] che chung me long kha sbub pa tsam la dkar ba dang*/
[13779] mthing ga dang*/
[13780] ser po dang*/
[13781] dmar po'i zer 'phro ba/
[13782] ye shes rang gi gting gdangs kyis rab tu 'tsher ba/
[13783] thig le de nyid kyi phyogs bzhi dbus dang lngar ye shes kyi rang rtsal du rang bzhin gyi thig le sran ma tsam lngas brgyan pa ni gong dang 'dra bar 'char ro/
[13784] /de ni mnyam pa nyid kyi ye shes kyi gting gdangs su byung ba ste/
[13785] mnyam pa nyid kyi mnyam rgyu/
[13786] mnyam rkyen/
[13787] mnyam dus/
[13788] mnyam pa bzhi las/
[13789] mnyam rgyu snang srid 'khor 'das kyi chos/
[13790] mnyam rkyen chos nyid la goms pa/
[13791] mnyam pa'i dus rtogs pa mngon du gyur pa/
[13792] mnyam pa rang gi rig pa'o/
[13793] /mnyam pa la skyol bas nyid ces ngos gzung du byas pa ste/
[13794] chos nyid gang gis kyang bcos su mi rnyed cing yid dpyod tshig gis sgro gdags su mi rnyed pa'o/
[13795] /ye shes ni/
[13796] ye nas mnyam par gnas pa de dus 'dir shes pas/
[13797] mtshan nyid gtan la phebs pa'o/
[13798] /de'i steng du 'byar la ma reg par dmar po'i snam bu che chung dbang po'i spyod yul tsam 'od rab tu gsal ba'i steng du/
[13799] so sor rtog pa'i ye shes kyi ngo bo thig le 'od lngas rab tu gsal ba me long kha sbub pa tsam du 'od lnga'i zer 'phro ba/
[13800] ye shes kyi gting gdangs kyis rab tu 'tsher ba/
[13801] de nyid kyi phyogs bzhi dbus dang lngar bzhin gyis thig le sran ma tsam lngas brgyan pa ni gong ltar 'char ro/
[13802] /de yang so so ni dbang po rab 'bring nyer gcig
[13803] de las bsdu na dgu/
[13804] de las bsdu na rab 'bring tha ma gsum/
[13805] de las shin tu bsdus na rig pa rang snang dang*/
[13806] dmigs pa yul gyi blo can gnyis kyis rtogs pa ni/
[13807] dmigs pa yul gyi blos lam rjes thob tu rtogs la/
[13808] rig pa rang snang gis lam mnyam gzhag mngon sum du rtogs so/
[13809] /de ltar mngon sum dang rjes thob gnyis kyis ye nas yod pa'i don de/
[13810] da lta mtshan nyid gtan la phebs pa las byung zhing shes pa'o/
[13811] /bya ba grub pa'i ye shes ni sa bon gyi cha las rtsal ma rdzogs pas ka dag la rdzogs pa'o/
[13812] /de yang 'od gnyis 'dus kyi gdangs kyi cha tsam du yod pas/
[13813] kun gsal du ye shes lnga'i snang ba thams cad bshad do/
[13814] /'dir da dung ka dag tu grol ma zin pa dang sbyar nas bzhi sbyor du bzhag ste/
[13815] blo rtsing ba dag bya ba grub pa'i snang ba med par 'dod pa ni ha cang mi rigs pa'o/
[13816] /rtsal ma rdzogs pas mi snang na thams cad mi snang bar thal te/
[13817] rtsal thams cad mthar phyin gyi dus las mi rdzogs pa'i phyir ro/
[13818] /des na skabs 'dir rang sa'i snang ba bzhi sbyor te/
[13819] grol ba ma yin pas rtsal ma rdzogs zhes go don blangs la ye shes bzhi sbyor du khas blang bar bya'o/
[13820] /de nas lhun grub rin po che'i snang ba'i cha mthong la/
[13821] dngos kyi 'bras bu ma rdzogs pa tshun chad ni ye shes bzhi'i yon tan du snang ba la/
[13822] ye shes lnga'i rnam pa bya ba grub pa'i rang ngo mi snang la/
[13823] sa bon gyi nus pa yod pas ye shes lnga'i rnam par byung ba'o/
[13824] /de yang de dag kun la yang ye shes lnga'i sa bon khyab byed du yod pas so/
[13825] /ye shes bzhi'i snam bu bzhi'i steng na thig le bzhi la steng na thig chung lnga lnga maN+Dal la tshom bu bkod pa ltar yod do/
[13826] /de dag gi steng na 'od zlum po rma bya'i gdugs 'khor ba 'dra ba ni ye shes lnga'i dbyings kyi snang ba ste/
[13827] dbus mthing ga kha dog lnga'i mu khyud kyis 'khor bar 'char ro/
[13828] /'di ni lhun grub 'char ba'i sa bon du dus 'dir 'byung ba'o/
[13829] /de dag ni rdo rje sems dpa' khong gseng gi lam zhes bya'o/
[13830] /gnyis pa gdams pa'i dran tshul ni/
[13831] snang ba 'di kun la shes pa mi 'gyur ba rang snang du shes thog der ce re mnyam par 'jog pa ste/
[13832] gser gyi thur mas snying chu 'dren pa ltar ma'i gdams ngag la brten nas bar dor rang gi snang ba gtan la phebs nas grol ba'o/
[13833] /de dag kyang nyi zla kha sbyor las/
[13834] yang rang gi snying ga nas 'od kyi thag pa shin tu phra ba zhig 'char te/
[13835] de ni steng gi nam mkha' la gyen du zug par snang ba 'ong ngo*/
[13836] /de la rang gi mig gis ma yengs par bltas pas/
[13837] snang ba de dag gzhan dang ma 'dres pa shin tu rgya che bar 'char te/
[13838] de yang mthing ga'i snam bu'i steng du/
[13839] thig le zer dang ldan pa me long kha sbub pa tsam/
[13840] shin tu gsal ba la 'tsher ba/
[13841] de la yang rang bzhin gyi thig le lnga lngas brgyan pa'o/
[13842] /yang de'i steng du dkar po'i snam bu'i steng du thig le shin tu gsal ba gong dang 'dra bar 'char ro/
[13843] /ser po'i snam bu'i steng du yang thig le gong dang 'dra bar 'char ro/
[13844] /de'i steng du dmar po'i snam bu'i steng du thig le gong ltar 'char ro/
[13845] /de'i steng du 'od zlum po shin tu gsal ba zhig gdugs ltar 'char ro/
[13846] /de dag kyang ye shes lnga'i rnam pa ste/
[13847] /bya ba grub pa'i ye shes kyi rtsal ma rdzogs pas mi snang ngo*/
[13848] /de ni ye shes bzhi sbyor gyi snang ba zhes bya ste/
[13849] rdo rje sems dpa' khong gseng gi lam zhes bya'o/
[13850] /de'i tshe mi 'gyur ba gser gyi thur ma lta bu'i thabs mchog tu dran par bya'o zhes so/
[13851] /bzhi pa lhun grub rin po che'i snang ba la drug ste/
[13852] lhun grub kyi 'char tshul rjes dran gyi skye tshul/
[13853] mngon shes kyi 'byung tshul/
[13854] gzungs kyi thob tshul/
[13855] ting nge 'dzin gyi skye tshul/
[13856] lhun grub thim tshul lo/
[13857] /dang po ni/
[13858] ye shes lhun grub tu thim pa'i skad cig la sngar gyi snang ba de rnams dang rang gi rig pa steng gi 'od zam la 'dus na de'i nang nas shar ba snyam byed pa las/
[13859] 'char lugs brgyad snang ba ni/
[13860] thugs rje ltar shar bas 'khor 'das rgya ma chad/
[13861] 'od ltar shar bas snang ba thams cad nang gsal/
[13862] sku ltar shar bas shes pa'i phyir ma shor/
[13863] ye shes ltar shar bas snang ba thams cad zang thal/
[13864] gnyis med ltar shar bas rang gi rig pa rtse gcig tu gnas/
[13865] mtha' grol ltar shar bas mtha' gang la'ang mi gnas/
[13866] ma dag pa 'khor ba'i sgo ltar shar bas srid pa'i byung khungs ma 'gags/
[13867] dag pa ye shes kyi sgo ltar shar bas chos nyid ma bur 'brel pa'o/
[13868] /snang ba 'di dag kyang gong 'og tu snang ste/
[13869] steng na ka dag gi snang ba nam mkha' sprin dang bral ba lta bu/
[13870] de'i 'og na longs sku khro bo'i dkyil 'khor rgya che la lhun stug pa/
[13871] de'i 'og nas longs sku zhi ba'i snang ba 'od gsal la bkod legs pa/
[13872] de'i phyogs mtshams na rang bzhin sprul pa'i zhing snang yid du 'ong la blta na sdug la/
[13873] 'og na 'gro drug 'khrul pa'i snang ba 'dul byed ston pa dang bcas pa/
[13874] de thams cad kyang rang snang gzugs brnyan ltar snang dus/
[13875] ngo ma shes pas gzhan ltar snang ba'o/
[13876] /'di dag kyang sngar gyi gzhi snang de dus 'dir shar bas te/
[13877] rin po che spungs pa las/
[13878] thugs rje lta bu'i 'char tshul las/
[13879] /zhes pa la sogs pa sngar bstan pa bzhin no/
[13880] /'di'i dus su dpag chen gyis mda' phyir 'phangs pa thogs med du song nas tshur mi ldog pa ltar/
[13881] nang dbyings la skad cig gis zang thal du rtogs te/
[13882] lus su phyir mi ldog pa'i gdams pa dran par bya ste/
[13883] nyi zla kha sbyor las/
[13884] de nas rang gi shes pa steng gi 'od la thim pas/
[13885] shar lugs brgyad nyams su myong ba'o/
[13886] /de'i tshe 'og gi longs sku khro bo'i snang ba rnams kyang mthong bar 'gyur ro/
[13887] /shar lugs brgyad gang zhe na/
[13888] thugs rje ltar shar bas 'khor 'das rgya ma chad/
[13889] 'od ltar shar bas snang ba thams cad nang na gsal/
[13890] sku ltar shar bas shes bya'i kha phyir ma shor/
[13891] ye shes ltar shar bas snang ba thams cad zang thal/
[13892] gnyis med ltar shar bas rang gi shes pa rtse gcig tu gnas/
[13893] mtha' grol  ltar shar bas mtha' gang la yang mi gnas/
[13894] ma dag pa 'khor ba'i sgo ltar shar bas srid pa'i byung khungs ma 'gags/
[13895] dag pa ye shes kyi sgo ltar shar bas chos nyid ma bu 'brel ba'o/
[13896] /de'i tshe phyir mi ldog pa dpag chen gyi mda' lta bu'i thabs mchog tu dran par bya'o zhes so/
[13897] /'di'i dus su dar cig rig pa lhun grub la thim zin pa'i rang dus der de nas phyir mi ldog pa rgyal po rin po che'i pho brang du phyin nas 'dug pa/
[13898] sgor ma thon pa gal che ba'i man ngag gces so/
[13899] /de'ang da lta 'od gsal gyi snang ba lu gu rgyud dang bcas pa'i rang gdangs kyi ngang ngos zin nas de las phyir tha mal du mi ldog pa thod rgal la 'dris pa de dus der stongs 'debs so/
[13900] /'di nyid thal 'gyur las/
[13901] gzhan yang rig pa'i chos nyid bshad/
[13902] /lu gu rgyud du cer mthong bas/
[13903] /rnam rtog 'gyu ba'i dran pa 'gags/
[13904] /bya bran nam mkha' 'gro ba bzhin/
[13905] /chos kyi dbyings las 'gro sa med/
[13906] /gzhan med rig snang rnam dag pas/
[13907] /'khrul par snang ba'i rgyu rkyen zad/
[13908] /ces so/
[13909] /bar dor sngar gyi lu gu rgyud thig le dang bcas pa skur smin pas dngos su lu gu rgyud mi snang ba'i gnad de yin no/
[13910] /gnyis pa rjes dran gyi skye tshul ni/
[13911] sngar bla ma'i thugs rje dang rang gi bsags pa khyad par can gyis dam pa'i chos la zhugs shing sbyang ba'i goms pa 'dir shar ba ste/
[13912] dbang nos pas dbang gi chu bo 'bab par mthong ba dang*/
[13913] bskyed rim bsgoms pas lha rjes su dran pa dang*/
[13914] rdzogs rim bsgoms pa lam dang*/
[13915] gdams pa dang*/
[13916] bsam gtan dang*/
[13917] lta ba rjes su dran pa dang*/
[13918] smon mal dag pa btab pa rjes su dran pas dbang po tha ma rnams rang bzhin sprul pa rjes su dran nas dbugs byin pa ste/
[13919] lhun grub kyi skabs 'dir sngon nas shes pa'i bsod nams khyad par can gyis rang snang du shar ba ni/
[13920] gzhi dbang yin pas/
[13921] dang por de bzhin gshegs pa thams cad kyis steng gi nam mkha' nas dbang bskur zhing mchod pa'i lha mo dpag tu med pas me tog gi char 'bebs shing*/
[13922] bkra shis kyi glu dang gar byed pa'i snang ba chen po 'char ro/
[13923] /'di'i dus su rang gi bla ma la gdung ba mchog dang ldan pa rnams la bla ma rjes su dran ma thag nam mkha' la byon te/
[13924] gdams pa ngo sprod pa 'byung bas mi grol mi srid la/
[13925] yi dam la mos pa rnams la lha'i zhal mthong bas bag chags kyi lus mi snang ste/
[13926] yi dam lha'i sgyu lus bzung dus/
[13927] lung ston pa yang 'byung ngo*/
[13928] /'di gnyis rjes dran gcig tu 'dren pa ni/
[13929] lha'i mchog bla ma yin pa'i phyir te/
[13930] 'khor lo chub pa rol pa las/
[13931] bla ma rdo rje 'dzin pa che/
[13932] /lha yi lha khyod dgongs su gsol/
[13933] /zhes gsungs pa'i phyir ro/
[13934] /lam lngar ngo sprad stobs kyis de nyid du dran pas/
[13935] bar ma do'i chos nyid sku dang ye shes dang 'od dang kha dog la sogs pa la dbang bsgyur ba dang*/
[13936] skye gnas rjes su dran pa tha ma sprul sku'i zhing du dbugs 'di'i dus su der skyes bas 'byin pa dang*/
[13937] /bsam gtan rjes su dran pas zhag lngar rang bzhin gyi bsam gtan la ngang gis gnas pa dang*/
[13938] bla ma'i gdams pa rjes su dran pa rang snang du shes te chos nyid la spyod pa dang*/
[13939] lta ba rjes su dran pa chos nyid mngon sum gyi lta ba sngar mthong ste/
[13940] dus 'dir ngos zin nas the tshom med pa sngar 'dris gyi mi dang phrad pa lta bu ste/
[13941] de yang sngar 'khrul pa'i snang thog tu mngon sum gyi snang ba cog bzhag tu bsgyur bas/
[13942] 'khrul pa 'od gsal du gyur nas gzung 'dzin med pa'i rig pa khong na gsal dus yid dpyod med pa'i chos nyid mig gis mthong ste/
[13943] lta sgom med pa'i gzhi ka dag la bskyal bas snang 'dzin thams cad zad sar 'khyol ba'i dgongs pa las 'byung ba ste/
[13944] thal 'gyur las/
[13945] gzhan yang chos nyid snang ba bshad/
[13946] ma dag pa ni 'khrul pa la/
[13947] /dbang po'i sgo rnams ma bcos par/
[13948] /cog gis bzhag pa gnad yin pas/
[13949] /de las bsgyur ba man ngag go
[13950] /gzung  med pa'i snang ba la/
[13951] /'dzin pa med pa'i sems shar ba/
[13952] dpyod pa med pa'i mig gis mthong*/
[13953] /chos nyid med pa'i lam nas drangs/
[13954] /lta sgom med pa'i gzhi la bskyal/
[13955] /byar med rtsol bral 'bras bur dril/
[13956] /'di la snang mtha' mi gnas so/
[13957] /zhes so/
[13958] /'di'i dus su rjes dran drug
[13959] /mngon shes drug
[13960] mi brjed pa'i gzugs/
[13961] rgyun gyi ting nge 'dzin dang bcu bzhi la rang ngo shes stobs kyis dbang bsgyur bar bstan no/
[13962] /rjes dran de dag kyang rgyud nas mngon shes kyi rjes la gsungs kyang*/
[13963] 'dir rgyud la skye ba'i rim pa dang sbyar nas sngon bshad de/
[13964] nyi zla kha sbyor gyi 'grel chen rin po che gser gyi phreng ba las/
[13965] rjes la dran pa ni sngar gyi las khyad par can gyi dbang gis 'di dag ni mngon shes de dag gi sngon du 'char ba'o zhes so/
[13966] /rjes dran nges pa'i lung ni/
[13967] nyi zla kha sbyor las/
[13968] de'i tshe rjes su dran pa drug kyang 'char te/
[13969] lha rjes su dran pas de nyid du yi dam lha'i zhal mthong ba dang*/
[13970] lam rnams rjes su dran pas bar ma do'i chos nyid la dbang bsgyur ba dang*/
[13971] skye gnas rjes su dran pas dbang po tha ma rnams rang bzhin sprul pa'i sku'i zhing khams su dbugs 'byin pa dang*/
[13972] bsam gtan rnams rjes su dran pas zhag lngar bsam gtan la gnas pa dang*/
[13973] bla ma'i man ngag rjes su dran pas rang gi snang ba rnams dang gnyis su med par spyod pa dang*/
[13974] lta ba rjes su dran pas sngar 'dris pa'i mi phyis phrad pa tsam gyis ngo shes pa lta bu'o zhes so/
[13975] /gsum pa mngon shes kyi 'byung tshul la drug ste/
[13976] dbang po'i mngon shes/
[13977] sems las su rung ba'i mngon shes/
[13978] shes rab la dbang ba'i mngon shes/
[13979] ye shes kyi mthong ba dag pa'i mngon shes/
[13980] chos nyid phyin ci ma log pa mthong ba'i mngon shes/
[13981] sangs rgyas kyi mkhyen pa phyin ci ma log pa mthong ba'i mngon shes so/
[13982] /de ga kyang cha shas kyis dbye na re re zhing drug drug ste sum cu rtsa drug go
[13983] /dang po dbang po'i mngon shes drug gi thog ma mig gi mngon shes 'char te
[13984] chu bur gyi mig rnam par dag pa las/
[13985] mig phyed btsums med par dngos po rnams zang thal du mthong ba dang*/
[13986] sha'i mig dag pas lkog tu gyur pa rags pa'i dngos po dpag tshad lnga tshun chad na gnas pa rnams mthong ba dang
[13987] sha'i mig rnam par dag pas gling bzhi ri rab dang bcas pa gcig mthong ba dang
[13988] shin tu rnam par dag pas gnyis dang gsum mthong ba dang
[13989] shin tu rab tu rnam par dag pas khri dang 'bum tshun chad mthong ba dang*/
[13990] mchog tu rab tu dag pas bye ba dang sa ya grangs med pa rnams phyin ci ma log par mthong ba'o/
[13991] /de nas ye shes kyi mig gis sprul sku'i zhing khams brgya dus gcig la mthong ba dang*/
[13992] rnam par dag pas sprul sku'i zhing 'bum phrag brgyad mthong ba dang*/
[13993] shin tu rnam par dag pas sprul sku'i zhing 'bum phrag mthong ba dang*/
[13994] shin tu rab tu dag pas bye ba phrag dgu mthong ba dang*/
[13995] mchog tu rab tu dag pas dgu bcu rtsa gcig mthong ba'o/
[13996] /de nas thams cad mkhyen pa'i mig gis longs sku'i zhing khams brgya dus gcig la mthong ba dang*/
[13997] rnam par dag pas 'bum phrag lnga mthong ba dang
[13998] shin tu rnam par dag pas bye ba phrag lnga mthong ba dang*/
[13999] rab tu rnam par dag pas bye ba grangs med pa bdun cu dus gcig la mthong ba'o/