[9398] /de ltar khrid kyi tshul gyis nyams su len pa'i thabs rnams bstan nas/
[9399] da ni ngo sprod du gdab pas nyams su ji ltar blang ba'i rim pa rgya cher bshad pa la gnyis te
[9400] ngo sprod spyi'i rim pas chos thams cad gtan la dbab pa dang*/
[9401] de'i bye brag nges pas sems dang ye shes kyi mtshon dpe rgyas par bshad pa'o/
[9402] /dang po la ngo sprod pa'i sngon du 'gro ba dang*/
[9403] ngo sprad pa dngos gnyis las/
[9404] dang po ni/
[9405] gnas khang phyogs phyed pa nyi ma'i zer thag dang bcas par men shel dri ma med pa sta gon du bya ba ste/
[9406] ngo sprod spras pa'i rgyud las/
[9407] gnas khang phyogs ni phyed par yang*/
[9408] /bu ga nyi ma'i zer ldan ma/
[9409] /gsal bar byed pa'i me long phyar ba yis/
[9410] /'od kyi snang ba phyir byung mthong ba yin/
[9411] /ces so/
[9412] /de la rdo rje sems dpa'i me long dpe'i ngo sprod du sngon byung ston pa'i byin gyis brlabs las/
[9413] 'dzam bu'i gling 'dir byung tshul ni/
[9414] 'khor ba dong sprugs rin po che gsang ba'i rgyud las/
[9415] sangs rgyas lnga yi gdung 'dzin pa/
[9416] /shel gyi mchod rten khri 'phang lnga/
[9417] /ye shes lnga yi rang bzhin can/
[9418] /mkha' klong lnga yi gdung 'dzin pa/
[9419] /snang med mkha' la khyab par gdal/
[9420] /kha dog ma 'dres so sor gsal/
[9421] /ngo bo rang bzhin thugs rje gsum/
[9422] /ngo bo 'gag med dag pa'i gzhi/
[9423] /rang bzhin 'byung ba chen po lnga/
[9424] /thugs rje gzugs sku yongs su bstan/
[9425] /rdo rje dbyings kyi dkyil 'khor nas/
[9426] /rang bzhin lhun gyis grub pa'i sku/
[9427] /ye shes lnga ldan chu zla'i sku/
[9428] /mi gsal gsal ba'i bdag nyid can/
[9429] /shel gyi mchod rten khri 'phang lnga/
[9430] /rdo rje 'chang gi g.yon du babs/
[9431] /gdangs kyi rnam pa gsum ldan pa/
[9432] /byang shar mtshams na zur la 'jug
[9433] /mtshan mo'i phyogs na nyin mo lta/
[9434] /shes rab g.yas zur drung bzhag na/
[9435] /sangs rgyas nyag gcig nges mthong 'gyur/
[9436] /shes rab lhag mthong ye shes ni/
[9437] /sangs rgyas dgongs pa nyag gcig yin/
[9438] /bdud  rtsi lce yis don sbyar na/
[9439] /rig pa'i khu byug tshig gcig yin/
[9440] /'gyur med rdo rje lus kyi mchog
[9441] /man ngag ti ka zur 'gros can/
[9442] /rdo rje sems dpa'i zhal chems yin/
[9443] /ces pa dang*/
[9444] de nas sum cu rtsa gsum gyi gnas/
[9445] rnam par rgyal ba'i khang bzangs kyi yang thog
[9446] /pa ta ri kad ka zhes bya bar babs so/
[9447] /de nas ri bo rtse lnga'i rtse la babs so/
[9448] /de nas rdo rje gdan du babs so/
[9449] /de nas gangs ti se la babs so/
[9450] /de nas mchod rten chen po de 'od zer du 'phros te/
[9451] sems can gyi rtog pa bsal lo zhes gsungs te/
[9452] thog ma 'jig rten 'di chags dus rdo rje dbyings kyi dkyil 'khor nas sprul pa rang bzhin gyi byin rlabs las/
[9453] ston pa rdo rje 'chang 'gro ba'i don la dga' ldan brtsegs pa byon pa'i g.yon du babs nas/
[9454] sum cu rtsa gsum dang*/
[9455] ri bo rtse lnga dang*/
[9456] rdo rje gdan dang*/
[9457] gangs ri ti se'i bar du 'gro ba'i don la gcig nas gcig tu babs te/
[9458] ding sang ti se'i rtse mo rin po che 'od 'phro ba'i khang bu na bzhugs te/
[9459] mkha' 'gro dang grub pa dang rig sngags 'chang du mas bsti stang du byed cing 'dun to/
[9460] /de ltar dngos kyi me long med na yang*/
[9461] /mtshan dpe nges pa la nor bu sna tshogs sam/
[9462] /gangs dang rgya mtsho'i gling la sogs pa nas rang byung ba'i men shel btsal la ngo sprod pa'i me long du bya ba ni/
[9463] ngo sprod spras pa las/
[9464] rin chen snying po nor bu 'od 'bar ram/
[9465] nor bu mar gad sngon po chu shel lam/
[9466] /sa yi snying po rin chen mig ma phug
[9467] /rdo yi snying po rin chen men shel gyis/
[9468] /sangs rgyas rnams kyi gnas lugs gtan la 'bebs/
[9469] /zhes pa dang*/
[9470] nor bu 'phra bkod las/
[9471] rdo rje sems dpa'i mtshon dpe ni/
[9472] /dri med dkar po zla ba'i mdog
[9473] /mun dang snang ba'i mtshams nas brtag
[9474] /nor bu 'od gsal dri med pas/
[9475] /snang ba kha dog lnga dang ldan/
[9476] /sku lnga so sor ma phye bas/
[9477] /mdun dang rgyab tu dbyer mi phyed/
[9478] /snang gsal chos nyid 'od po che/
[9479] /gsal ba'i chos nyid kun tu 'bar/
[9480] /snang byed sgron ma kun gyi mchog
[9481] /stong pa chen po'i mkha' klong du/
[9482] /snang ba thams cad 'od du shar/
[9483] /shar ba de nyid spogs pa min/
[9484] /sus kyang bzung bar nus ma yin/
[9485] /gal te shes rab mig ldan pas/
[9486] /rang snang dri med zla rgyas bzhin/
[9487] /bzhin bzangs dkyil 'khor mthong 'gyur te/
[9488] /yengs med rdzogs chen bsgom pa'o/
[9489] /zhes so/
[9490] /de lta bu'i me long de gzungs chus dri ma bkrus la rang gi rtsa ba'i bla mar mos pas/
[9491] A+oM AHhU~M brgya stong gis byin gyis brlabs la rten 'brel snying pos me tog 'thor zhing shis pa brjod la/
[9492] yan lag bdun pas mnga' gsol te/
[9493] slar yang shis pa brjod nas/
[9494] dar tshon lnga dang dri'i phye ma bsgom pas na bza' gsol te/
[9495] dpe thams cad kyi sngon du 'gro bar bya'o/
[9496] /gnyis pa ngo sprad pa dngos la/
[9497] brgyud pa dang*/
[9498] ngo sprad pa gnyis las/
[9499] brgyud pa ni/
[9500] sangs rgyas dgongs pas brgyud pa/
[9501] rigs 'dzin brdas brgyud pa/
[9502] gang zag snyan khungs nas brgyud pa gsum brjod la/
[9503] ngo sprad pa dngos ni/
[9504] gdams pa zang mo'i ngo sprod theg pa gcig
[9505] /rigs gcig
[9506] thig le gcig
[9507] ye shes mig gcig
[9508] dper gcig ste rdo rje sems dpa'i me long gis ngo sprad na/
[9509] dpe la brten nas don ngo shes te/
[9510] spros pa med pa'i klong*/
[9511] bsod nams brgyan pa'i sku/
[9512] sprul pa'i rdo rje 'od srung la/
[9513] bcom ldan 'das gzi brjid mtha' yas kyis/
[9514] skye med dag pa'i klong nas/
[9515] snying po byang chub mchog gi thigs pa gsum spros te/
[9516] sku mngon par snang ba chu zla'i dkyil 'khor lta bu nas/
[9517] sku'i thig pa men shel gsang ba'i skung phyung nas dpe'i ye shes su bzhag
[9518] gsung spros pa med pa'i klong nas/
[9519] gsung gi thigs pa bdud rtsi byang chub sems kyi yang zhun phyung nas/
[9520] don gyi ye shes ngo sprad/
[9521] thugs rdo rje ltar mi 'gyur ba'i ngang nas/
[9522] thugs kyi thigs pa snying po byang chub kyi sems gsal ba'i sgron ma phyung nas/
[9523] rtags kyi ye shes kyis yid ches par gtan la phab bo/
[9524] /sku'i thigs pa rang byung gi ye shes lngas spras pa/
[9525] rang bzhin rnam par dag pa dri ma med pa'i ye shes mdun rgyab med par gsal bas/
[9526] ye shes zang thal chen po/
[9527] phyi nang med par gsal bas/
[9528] gnyis su med pa'i ye shes/
[9529] nang med pa'i nang nas/
[9530] rkyen med pa'i ye shes cha 'dres par gsal bas/
[9531] ma 'dres yongs su rdzogs pa'i ye shes/
[9532] khye'u snang ba dam pa bsam gyis mi khyab pa dang dus mnyam du byung bas/
[9533] lhan cig 'byung ba'i ye shes/
[9534] snang ba mtha' yas kyi sku'i gdung 'dzin cing*/
[9535] sems can gyi rtog pa sel bas/
[9536] sku gdung ring bsrel chen po zhes bya'o/
[9537] /sku gsum ye shes lnga'i dpe mtshon pas rdo rje sems dpa'i ye shes gsal ba ste/
[9538] mtshon dpe'i rnam pa mang na yang dpe rnams kyi nang nas mchog tu gyur pa rin po che shel la bya ste/
[9539] shel rang bzhin gyis rnam par dag pa phyi nang med par gsal ba des mtshon pas/
[9540] chos sku ngo shes/
[9541] shel gyi nang 'od la brten nas/
[9542] shes rab srog tu gyur pa'i rlung yan lag bzhi ldan las/
[9543] shes rab kyi skur gsal lugs ngo shes/
[9544] phyir gsal gyi 'od la brten nas/
[9545] sprul pa'i sku 'od kyi shar lugs ngo shes/
[9546] shel rten cing mtshon nas gzhi gnas kyi ye shes ngo bo shes/
[9547] nang gsal gyi mtshan nyid 'dzin pa'i ye shes ngo shes/
[9548] phyir gsal gyis rnam pa thams cad mkhyen pa'i ye shes ngo shes/
[9549] nang du thim pas thams cad mkhyen pa'i ye shes ngo shes/
[9550] shel gyi snang ba sna tshogs mtshon pas/
[9551] snang lugs ngo shes/
[9552] /shel rang gi ngo bo mtshon pas gnas lugs nyag gcig tu ngo shes/
[9553] shel 'od rang bcas pas rig pa'i ye shes su ngo shes te
[9554] de dag kyang mtshon dpe nges pa'i phyogs bsdu na/
[9555] sgron ma rnam par bkod pa'i rgyud las/
[9556] dgongs pa brda dang snyan brgyud nas/
[9557] /gsang sngags don gyi tshad ma 'byung*/
[9558] /dpe la brten nas don ngo shes/
[9559] /rtags la brten nas yid ches 'gyur/
[9560] /don gyi snying po thag chod pas/
[9561] /gzhi la grub pa'i shes rab gsum/
[9562] /sa bon tshul du gnas pa de/
[9563] /rkyen las byung ba'i shes rab kyis/
[9564] /'bru yi tshul du smin pa yis/
[9565] /ma rig pa yi mun pa sangs/
[9566] /shes bya'i sgrib pa rang dag pas/
[9567] /ma btsal 'bras bu rang gis mthong*/
[9568] /zhes gsungs pa'i don rim pa ji lta ba bzhin du ngo sprad par bya ste/
[9569] de la thog ma'i spyi gzhi rang byung ngo bo nyid kyi sku/
[9570] ngo sprad par bya'o/
[9571] /de la ngo bo rang bzhin thugs rje gsum du bzhugs te
[9572] stong pa rig pa'i snying po can thig le nyag gcig de/
[9573] me long dngas pa gcig slob dpon gyis bzung la/
[9574] slob ma la bstan te/
[9575] 'di skad brjod do/
[9576] /kun tu bzang po'i snang gsal me long 'di/
[9577] /phyogs mthun dpe yis rang bzhin rtogs par byed/
[9578] /rtogs pa'i don de snang gsal ngo sprod yin/
[9579] /dang po kun bzang gnas lugs ngo sprod yin/
[9580] /rig pa zang thal gnas pas men shel 'dra/
[9581] /rig pa rtog med gsal bas men shel 'dra/
[9582] /rig pa lhun grub gnas pas men shel 'dra/
[9583] /rig pa ma 'gags phyogs med men shel 'dra/
[9584] /zhes gsungs pas/
[9585] 'od lnga phyir mig gsal kyang*/
[9586] nang nas gsal ba'i rang bzhin can gyi/
[9587] rang bzhin ni/
[9588] 'od dkar po'ang kho rang dang dbyer med du gnas pas thugs rje mtshon/
[9589] shel ngo bos ka dag dang gsum du mtshon kyang*/
[9590] dbyer med pas thig le nyag gcig gi don dpe des ji ltar gnas pa khong du chud par bya'o/
[9591] /de nas 'khrul gzhi mtshon pa ni/
[9592] shel nyi zer la phyar la/
[9593] nang 'od gnyis phyir bstan pas/
[9594] gzhi las gzhi snang shar ba'i dus kyi rgyu bdag nyid gcig pa'i ma rig pa rgyu'i rkyen/
[9595] kha dog lnga ldan yul/
[9596] dkar po phra bo de kun tu tshol ba'i yid mtshon pa/
[9597] thog ma'i 'gyu ba de 'od dang lhan cig shar bas/
[9598] lhan cig skyes pa'i ma rig pa shes bya'i sgrib par shar ro/
[9599] /kun tu bzang po gzhi nas 'phags pa'i shes rab kyi dbang pos skad cig gcig gis bye brag phyed/
[9600] skad cig gcig gis rdzogs sangs rgyas nas/
[9601] sangs rgyas kun gyi spyi med yang mes chen por sngar sangs rgyas pa yin no/
[9602] /grol tshul 'dis/
[9603] dang po'i sangs rgyas kyi byung tshul dang 'char tshul kun shes par bya'o/
[9604] /dang po'i sangs rgyas rgyu med pa/
[9605] /sangs rgyas thog ma tha ma med/
[9606] /ye shes mig gcig dri ma med/
[9607] /ces 'jam dpal las gsungs pas te/
[9608] kun tu bzang po'i grol gzhi bstan pa'o/
[9609] /de'ang gzhi las gzhi snang du shar ba ngo shes te grol nas 'khor bar 'khrul ma mang ba'i sangs rgyas da lta'ang dbyings nas 'char ba dpag tu med pa yod par gsungs so/
[9610] /gzhi snang de sems can rnams kyis rang snang du ma shes te/
[9611] kun tu brtags pa'i ma rig nyon mongs sgrib par shar/
[9612] ces pas/
[9613] rig pa ldang nyal gyis bag chags kyis 'khrul pa sna tshogs su shar ro/
[9614] /de yang shel ras kha dog sna tshogs kyi steng du re mos kyis bzhag pa'am/
[9615] 'od dkar po de kha dog dkar po la sogs pa re re bzhin bzhag pa dang mtshungs so/
[9616] /der rig pa'i ye shes rtog tshogs kyi dra ba dang*/
[9617] lus kyi sbubs su tshud pas/
[9618] bzhi 'dzin pa'i rig pa snying ga na gnas tshul dang*/
[9619] sems can thams cad la khyab tshul ngo sprad do/
[9620] /de yang rang bzhin 'khrul tshul ngo sprod yin no/
[9621] /'khrul pa rkyen las byung ba men shel 'od dang 'dra/
[9622] /dngos po sna tshogs snang ba men shel 'od dang 'dra/
[9623] /snang yang ngo bo 'gyur men shel dang 'dra/
[9624] /zad med 'phel ba med pas men shel 'od dang 'dra/
[9625] /zhes gsungs pa rnams go bar byas la brda don legs par sprad do/
[9626] /'khrul pa'i sems can grol tshul brda don ni/
[9627] sgron ma 'bar ba las/
[9628] gzhi nyid 'bras bu smin byed shes rab ste/
[9629] /shes rab sku ru smin pa yis/
[9630] /ngo bo nyid kyi chos sku de/
[9631] /ye shes chos kyi sku ru smin/
[9632] /ces gsungs pa las/
[9633] snying ga nas ye shes sum brtsegs glo ba'i rlung dang ye shes kyi gdangs gnyis phrad pas/
[9634] rtsal sems su byung bas/
[9635] rtsal gzhi'i ngang du thim zhing mi g.yo bar gnas pa'i dpe/
[9636] nang 'od phyir 'phros pas dkar po sems kyi dpe/
[9637] drug pa yid ces bya/
[9638] 'od lnga ye shes kyi dpe/
[9639] gzhi 'dzin pa'i rig pa'o/
[9640] /sems dang ye shes gnyis dpe'i ngo sprod de 'thad do/
[9641] /bar do'i ngo sprod sgra 'od zer gsum dang*/
[9642] rdo rje sems dpa'i khong gseng rtsa lam ngo sprod la sogs pa ci rigs pa rnams men shel la nges shes bskyed la/
[9643] rnal 'byor ngo dang shes pa sprad nas yid ches par byas te nyams len la brtson par bya'o/
[9644] /'bras bur grol tshul ni/
[9645] gong du nang gsal ka dag gi grol gzhi rang byung ngo bo nyid skur gsal yang*/
[9646] phyir gsal ces pas/
[9647] 'od lnga dang dkar po gnyis 'dres pa la ngo sprad de/
[9648] 'di shes rab yod na gnad che bar yod pas/
[9649] lam gyi ye shes sam/
[9650] ye shes med par 'dod pa dbu ma rab tu mi gnas pa'am/
[9651] rang re rdzogs chen po ka dag la ye shes med par 'dod pa yod pas/
[9652] 'khrul pa rtsa nas dag kyang*/
[9653] sku gnyis mi 'gag par 'char ba la/
[9654] ye shes dbyings la yod dgos pas/
[9655] 'od lnga dkar po dang 'dres pa de me long ye shes/
[9656] yang dkar po logs su 'char ba longs sku las sprul sku 'phro ba'i dpe/
[9657] de dag ni dag pa gnyis ldan du rnam pa thams cad mkhyen par sangs rgyas pa'i ngo sprod do/
[9658] /bla dag su sangs rgyas mya ngan las 'das zhes pa ni/
[9659] sprul sku dang longs sku chos skur thim pa ni/
[9660] shel nyi ma'i rkyen dang bral bas/
[9661] thog ma'i gzhi ka dag la btsan sa zin nas mi 'khrul par gnas pa ni/
[9662] ngo bo la dbyer med de ka ltar grol ba yin kyang*/
[9663] rig ma rig gi khyad kyis/
[9664] thams cad ye shes kyi sku kho nar 'dug pa thams cad mkhyen pa zhes bya'o/
[9665] /gtso cher ye shes gnyis ldan yin no/
[9666] /nang gsal du yod pas zad sar skyol ba'i ngo bo de thog mi'i spyi gzhir rang byung ngo bo nyid sku dang dbyer med do/
[9667] /'on kyang nyi ma sprin gyis bsgribs pa dang*/
[9668] grol ba ltar rang ngo shes shing sgrib pa thams cad las grol bas rtogs pa mngon du gyur pa'i cha nas/
[9669] thog ma'i gzhi dang*/
[9670] tha ma'i grol sa gnyis khyad par shin tu che bar shes rab can rnams kyis rtogs par bya ste/
[9671] gnad gal po che'o/
[9672] /ye shes dbyings su 'khyil ba men shel 'od dang 'dra/
[9673] /chos sku gsal dag shar ba men shel nyid dang 'dra/
[9674] /zhes so/
[9675] /rang ngo shes pa'i chos sku de rang mal du rang nyid gnas pa yin pas/
[9676] da lta yang ma 'khrul pa'i chos sku btsan sa 'dzin par 'dod na/
[9677] rang gsal rjen pa zang thal chen po'i ngang la sal le hrig ge ma yengs par skyong ba nyid gnad du che ste/
[9678] 'gro ba'i mgon po dpal ldan bla ma dam pa'i zhal nas/
[9679] rang ngo shes pa'i chos sku rang mal nyid yin pas/
[9680] /ma 'khrul btsan sa 'dzin par 'dod pa su yod kun/
[9681] /ma nor ma 'khrul mi yengs byed pa gnad yin pas/
[9682] /dgongs pa rgya mtsho lta bur shes rab can gyis shes par mdzod/
[9683] /ces legs par gsungs pa yin no/
[9684] /ngo sprod 'di kun gyi dus na sos gdal nas rang gis kyang gsar du yid ches thun mong ma yin pa bskyed nas gzhan la bstan par bya ste/
[9685] yang 'jig rten nyi ma chos rje bla ma'i zhal nas/
[9686] ngo sprod rnams rim pas ngo sprad cing legs par gzabs la bya'o/
[9687] /'al le/
[9688] 'ol le/
[9689] ci yin cha med/
[9690] ngo sprad min/
[9691] ma sprad min ma byed/
[9692] chos min gyi bya ba rus su ma 'don/
[9693] 'khrul phyir ma 'breng*/
[9694] bla ma la sogs kyi ming thogs nas chos min gyis bya ba ngan pa rnams ma byed/
[9695] ming don 'dzom par byed dgos pa lags so zhes gdams par mdzad pas/
[9696] phyi rabs kyi dus na'ang chos 'di bar zhugs pa rnams kyis de bzhin thugs la bzhag 'tshal lo/
[9697] don gnyis pa de'i bye brag nges pas sems can dang ye shes kyi mtshan dpe rgyas par bstan pa la gnyis te/
[9698] rtsa ba rig pa las 'khrul pas ldog tshul sems kyi ngo sprod dang*/
[9699] rig pa rang snang dang bcas pa rang snang ye shes kyi ngo sprod do/
[9700] /dang po ni/
[9701] ngo sprod spras pa las/
[9702] e ma ho/
[9703] snang ba sems su ngo sprad pas sems la byon tshul/
[9704] sems nyid stong par ngo sprad pas stong pa bde bar rgyas thebs/
[9705] stong pa rig par ngo sprad pas/
[9706] rig pa nyid dbyings dang ye shes gnyis su med pa'o zhes gsungs pas/
[9707] 'di la gsum ste/
[9708] phyi yul gyi gnad kyis nang sems gtan la dbab pa/
[9709] nang sems kyi gnad kyis gsang ba dbyings gtan la dbab pa/
[9710] gsang ba dbyings kyi gnad kyis bla na med pa rig pa nyid gtan la dbab pa'o/
[9711] /dang po la snang yul gzhi med 'khrul par bstan pa dang
[9712] snang 'dzin rang sems stong par bstan pa gnyis las/
[9713] dang po ni phyi snang ba sna tshogs dkar dmar gyi snang ba snod bcud 'byung ba lngas bsdus kyi klong na gsal ba 'di dag
[9714] rang sems 'khrul pa'i ngo la snang ba ma gtogs pa phyi don gyi dngos po dang*/
[9715] nang sems kyi dngos po gnyis kar ma grub pas/
[9716] gzhi med stong pa'i cho 'phrul med pa gsal snang gi rang bzhin rab rib can gyi skra shad dang rmi lam sgyu ma'i snang ba dang 'dra bar shes par bya ste/
[9717] klong drug pa las/
[9718] snang ba thams cad sgyu ma'am/
[9719] /rmi lam dang ni gzugs brnyan bzhin/
[9720] ces pa dang*/
[9721] rtsa ba shes rab las/
[9722] rmi lam ji bzhin sgyu ma bzhin/
[9723] /dri za'i grong khyer ji bzhin du/
[9724] /de bzhin skye dang de bzhin gnas
[9725] /de bzhin du mi 'jig pa'ang gsungs/
[9726] /zhes so/
[9727] gang la snang na sems la snang ste/
[9728] rab rib kyi skra shad mig skyon can gyi dbang po ma dag pa la snang ba bzhin no/
[9729] /de nyid las/
[9730] dmigs su yod pa'i sems nyid la/
[9731] snang ba sna tshogs rang shar te/
[9732] /ming dang kha dog so sor ni/
[9733] /gzugs su rnam pa gnyis su rdzogs/
[9734] /zhes so/
[9735] /sems la snang yang snang tshul phyir gsal ba 'di rnams rang gi sems ma yin te/
[9736] rang med kyang yod pa dang
[9737] yul du gnas pa dang*/
[9738] kha dog dang*/
[9739] dbyibs la sogs par mthong ba'i phyir ro/
[9740] /sems la de dag med pas sems ma yin no/
[9741] /'dir snang yul gzugs sogs phyi na snang ba 'di dag med pa gsal snang 'khrul pa rmi lam lta bur ngo sprad la/
[9742] 'di ni gzugs so/
[9743] /kha dog go snyam pa la sogs pa shar shar dang por 'char ba'i snang yul 'dzin pa de snang ba'i sems zhes bya/
[9744] gzung ba'i sems zhes bya/
[9745] /yul gyi sems zhes bya bar ngos bzung nas/
[9746] snang ba'i sems de yod dam snyam na yul med pa gsal snang 'dzin pas kyang mi bden la/
[9747] kha dog ngos gzung du ma grub pas kyang med la/
[9748] skye 'gag gnas gsum du brtags pas kyang med pa'i phyir/
[9749] sems nyid stong par ngo sprad pa zhes bya ste/
[9750] rang yal gtad med ye sangs su ngo sprad do/
[9751] /des na chos phal dang*/
[9752] rdzogs chen pa phal gyis snang ba dang*/
[9753] snang yul ma phyed pas/
[9754] phyi snang yul rang mtshan sems su 'dod pa ni/
[9755] sems tsam rnam bden dri bcas su gol ba yin no/
[9756] /'dir snang ba sems su ngo sprod dus snang mi snang du sems kyis 'dzin pas/
[9757] yul dang po mjal ba'i sems la snang ba'i sems dang
[9758] rjes la de'i khyad par sems byung du dpyod pa la 'dzin pa'i sems zhes 'dod pas/
[9759] spang bya dag bya 'khrul snang 'khrul 'dzin 'khor ba zhes bya ste/
[9760] bden gnyis su/
[9761] sems dang sems byung khams gsum pa'i/
[9762] /sgro btags rnam pa can rtog yin/
[9763] /ces pa dang*/
[9764] mdzod las/
[9765] rtog dang dpyod pa rtsing zhib nyid/
[9766] ces spang byar bshad pa kun gung mthun par 'jug pas gnad gal po che 'di blo mchog dam pa shes rab can rnams kyis rtogs par bya'o/
[9767] /de'ang phyi nang gzhi med du mjal ba la 'di lta bu cig dgos so/
[9768] /gnyis pa nang sems kyi gnad kyis gsang ba dbyings gtan la dbab pa ni/
[9769] sems la brtags pas ngo bo ngos gzung med dus/
[9770] bems po lta bur song ba med de/
[9771] phyal phyal ba la sa le ba ngos gzung du med pas brjod ma shes kyang*/
[9772] rang gsal stong pa rang gdangs kyi ngang dbyings ka dag dri ma med par 'char ba chos zad nang gi chos dbyings su ngo sprad pas/
[9773] mtha' bral dri ma med pa'i rtogs pa khong nas 'char te/
[9774] de'i ngang la goms pas 'od gsal dbyings snang gi snang ba'ang zhar la mthong ba nyid/
[9775] ngo sprod spros pa las/
[9776] ye nas med pa stong pa yis/
[9777] /'byung ba rang zad 'od snang zer/
[9778] /bya byed bral ba'i stong pa yis/
[9779] /sku gsum mtshon pa'i 'od snang rnyed/
[9780] /ces so/
[9781] /gsum pa gsang ba dbyings kyi gnad kyis bla na med pa rig pa gtan la dbab pa ni/
[9782] sems dbyings su dag pa'i stong pa de yang stong chad cang med po ma yin par/
[9783] sa le ba la hrig ge ba/
[9784] rang dngas rang gsal so so rang gis rig pa'i ye shes chos sku dri ma dang bral bar ngo sprad pas/
[9785] rig pa'i cha nas chad par ma song*/
[9786] dngos po med pas rtags par ma song*/
[9787] gang du'ang brjod du med pas gnyis ka dang gnyis ka ma yin pa'i mtha' grol klong yangs chen por thag chod pa'i ngang la bzhag pas/
[9788] rig pa'i rang gdangs lu gu rgyud thig le dang bcas pa rang snang ba ni/
[9789] de nyid las/
[9790] gzhi la gnas pa'i rig pa yis/
[9791] /chos nyid 'dus pa'i dbyings dang phrad/
[9792] /mtshan nyid 'dzin pa'i rig pa yis/
[9793] /rnam par dag pa'i dbyings dang phrad/
[9794] /lu gu rgyud kyi rig pa yis/
[9795] /rang bzhin 'od kyi dbyings dang phrad/
[9796] /ces so/
[9797] /de ltar na yul snang gzhi med du ngo sprad pas/
[9798] snang yul snod bcud kyi 'khor ba la bzla'o/
[9799] /snang ba sems su ngo sprad pas/
[9800] shar grol rang yal gyi dmigs shes/
[9801] sems nyid stong par ngo sprad pas/
[9802] gzung 'dzin 'khrul ba'i rtsa ba chod/
[9803] stong pa dbyings rig tu ngo sprad pas/
[9804] nyams len sku gsum gcig tu dril nas/
[9805] tshe gcig gis rdzogs pa'i sangs rgyas thob pa'i phyir/
[9806] sems las 'khrul pa ldog tshul gyi ngo sprad rab tu gces par bstan te/
[9807] dpe'i ngo sprod kyis/
[9808] rig pa'i ye shes rang la yod pa'i don/
[9809] byang chub sems kyi sgron mas rtags yid ches par bstan pa ni/
[9810] de nyid las/
[9811] sangs rgyas kun gyi tshad 'dzin pa/
[9812] /dpe yi ye shes rnams la brtag/
[9813] /rtags kyi ye shes tshad 'dzin pa/
[9814] /thig le stong pa'i sgron ma brtag
[9815] /don gyi ye shes tshad 'dzin pa/
[9816] /mngon sum gsal ba'i snang ba brtag
[9817] /ces so/
[9818] /mdor hril gyis bsdu na/
[9819] phyi snang ba'i yul gzhi med/
[9820] de 'dzin snang ba'i sems stong par ngo sprad pas/
[9821] 'khor ba 'khrul pa gtan med po gcig tu shes nas/
[9822] des mi chog par/
[9823] rtsa ba rig pa'i don mngon sum ngo sprad de dbyings rig 'du 'bral med par ngo sprad nas/
[9824] ka dag gi chos sku la bskyal bar bya'o zhes blo mchog yang rab pa rnams la gdams pa yin no/
[9825] /don gnyis pa rang snang ye shes kyi ngo sprod la gnyis te
[9826] gdams yul dbang po'i dbye ba dang*/
[9827] gdams pa ngo sprod kyi rim pa'o/
[9828] /dang po ni/
[9829] dbang po rab 'bring tha ma gsum la bdun bdun du phye bas nyi shu rtsa gcig ste/
[9830] de dag kyang shes rab dang*/
[9831] sbyangs pa dang*/
[9832] grol ba tha dad pa'o/
[9833] /dang po rab tu ces pa ni/
[9834] shes rab dang rtogs pa'i cha ste/
[9835] de'ang dbye na bdun ni/
[9836] rab kyi tha ma dang*/
[9837] rab kyi 'bring dang*/
[9838] rab kyi rab dang*/
[9839] rab kyi phul dang
[9840] rab kyi mchog dang*/
[9841] rab kyi rtse mo dang
[9842] rab kyi mthar phyin pa'o/
[9843] /de dag kyang rang snang rtogs sla ba'i cha nas gzhag pa'o/
[9844] /'bring la yang bdun te/
[9845] 'bring gi tha ma dang*/
[9846] 'bring gi 'bring dang
[9847] 'bring gi rab dang*/
[9848] 'bring gi phul dang*/
[9849] 'bring gi mchog dang*/
[9850] 'bring gi rtse mo dang*/
[9851] 'bring gi mthar phyin pa'o/
[9852] /de bzhin du tha ma la yang bdun te/
[9853] tha ma'i tha ma dang*/
[9854] tha ma'i 'bring dang*/
[9855] tha ma'i rab dang*/
[9856] tha ma'i mchog dang*/
[9857] tha ma'i phul dang*/
[9858] tha ma'i rtse mo dang*/
[9859] tha ma'i rtse zin pa'o/
[9860] /gnyis pa ni
[9861] de ltar dbang po nyi shu rtsa gcig byung bas ngo sprod kyang nyi shu rtsa gcig 'byung la/
[9862] de yang so sor ngo sprad pa la gnyis te/
[9863] thun mong gi dbye ba dang*/
[9864] khyad par gyi mtshon tshul lo/
[9865] /dang po ni/
[9866] 'od dang ye shes rig pa gsum la/
[9867] bdun tshan du ngo sprad pa ni/
[9868] rdo rje sems dpa' snying gi me long gi rgyud las/
[9869] rig pa gzhi nas 'phags te/
[9870] lam du 'jug pa ngo shes par bya ba'i ched du dpe don gyi ngo sprod la sogs te ngo sprad nyi shu rtsa gcig shes par bya'o/
[9871] /gangs sam/
[9872] g.ya' 'am/
[9873] rgya mtsho las byung ba'i men shel dri ma med pa zhig
[9874] /skar khung gi snang ba la phyar na/
[9875] 'od kha dog lnga lhug par 'char ro/
[9876] /de'ang gang zhe na/
[9877] kha dog mthing ga dang*/
[9878] dkar po dang*/
[9879] ser po dang*/
[9880] dmar po dang*/
[9881] ljang gu'o/
[9882] /men shel gcig rjes su 'jug pa'i gang zag de'i mig g.yas par lag pa g.yas pas bzung ste/
[9883] mig gi steng du bzhag na snang ba mthong bar 'gyur ro/lag pa g.yon pas mig g.yon pa dgag par bya'o/
[9884] /de ni dpe'i ngo sprod do/
[9885] /don de bzhin du rang gi snying gi dkyil na gnas so/
[9886] /de ni don gyi ngo sprad do/
[9887] /rtags rang gi mdzub mos mig mnan na 'od kyi thig le nya'i mig lta bu 'char ro/
[9888] /de ni rtags kyi ngo sprod do/
[9889] /chos kyi sku'i ngo sprod ni/
[9890] nyi ma'i dkyil 'khor la sprad do/
[9891] /longs spyod rdzogs pa sku'i ngo sprod ni/
[9892] de bzhin gshegs pa'i sku ras la bris pa rang gi mdun du bzhag ste/
[9893] shel mig gi steng du bzhag nas/
[9894] mig nam mkha' la bltas na/
[9895] longs spyod rdzogs pa'i sku kha mig rna ba can mthong bar 'gyur ro/
[9896] /de bzhin du longs spyod rdzogs pa sku'i zhing khams bar ma do la 'char ba ngo shes par gyis shig
[9897] sprul pa'i sku la ngo sprad pa ni/
[9898] chos can mtshan mar snang ba rang gi rig pa'i cho 'phrul du ngo shes par gyis shig
[9899] chos nyin rang gi 'od zer gyi phung por shes par gyis shig
[9900] de ni rnam rtog bag chags kyi sbubs 'di nyid ma bor ba la ngo shes par gyis shig
[9901] de ni sprul pa sku'i ngo sprod do/
[9902] /rtsa'i gcun thabs snang ba rang lugs su 'char ba'i ngo sprod de/
[9903] /de ltar rnam pa bdun te 'od kyi ngo sprod ces bya'o/
[9904] /ye shes kyi ngo sprod gang zhe na/
[9905] chos kyi dbyings kyi ye shes kyi ngo spro 'khar gzhong gi bcud la brtag pa ni/
[9906] 'khar phor legs par chus bkang nas/
[9907] mig gi thog tu gsal byed kyi me long bzhag ste bltas pas/
[9908] thig le dang*/
[9909] thig phran gyi tshul du 'char te/
[9910] de las kyang 'od dang*/
[9911] mtshon cha'i rtse mo bzhin du 'phro'o/
[9912] /de ni chos kyi dbyings kyi ye shes kyi ngo sprod do/
[9913] /me long lta bu'i ye shes kyi ngo sprod gang zhe na/
[9914] dngul gyi me long gnyis kyi bar du rdul tshon gyi dkyil 'khor bris te/
[9915] bar 'gran tshur 'gram gnyis su me long re re gzugs so/
[9916] /de las snang ba gnyis 'char ro/
[9917] /mnyam pa nyid kyi ye  shes kyi ngo sprod ni/
[9918] chu'i zla ba la ngos gzung ba'o/
[9919] /so sor rtog pa'i ye shes kyi ngo sprod ni/
[9920] mar me la ngos gzung ngo*/
[9921] /bya ba grub pa'i ye shes kyi ngo sprod ni/
[9922] men shel dri med pa la ngos gzung ngo*/
[9923] /mi gnas pa'i ye shes kyi ngo sprod ni/
[9924] /nam mkha'i 'ja' tshon gyis ngos gzung ba'o/
[9925] /yongs su rdzogs pa'i ye shes kyi ngo sprod ni/
[9926] nam mkha' sprin med pas ngos gzung ba'o/
[9927] /bdun mo de ni ye shes kyi ngo sprod do/
[9928] /da ni rig pa'i ngo sprod bstan te/
[9929] rig pa gzhon nu bum pa'i sku'i ngo sprod ni/
[9930] mi gos kha dog dkar po gyon pa zhig rang gi mdun du bzhag nas/
[9931] mig gi steng du rin po che bzhag nas/
[9932] mig nam mkha' la bteg ste bltas na/
[9933] de bzhin gshegs pa zhi ba'i sku mthong bar 'gyur ro/
[9934] /de ni rig pa bum pa'i sku'i ngo sprod do/
[9935] /rig pa gzhon nu dpa' bo stobs ldan sku'i ngo sprod ni/
[9936] khyim mun pa nag por mi gos nag po gon pa rang gi mdun du bzhag ste/
[9937] gong gi ltar bltas na/
[9938] de bzhin gshegs pa khro bo'i sku mthong bar 'gyur ro/
[9939] /rig pa gzhi gnas kyi ngo sprod ni/
[9940] /rgya mtsho dngas pa la ngos gzung ngo*/
[9941] /rig pa kun tu gsal ba'i ngo sprod ni/
[9942] nyi ma dang zla ba ngos gzung ngo*/
[9943] /rig pa gnyis su med pa'i ngo sprod ni/
[9944] bum pa'i sku la ngos gzung ba'o/
[9945] /rig pa dri ma dang bcas pa'i ngo sprod ni/
[9946] nyi zla sprin gyi bsgribs pa lta bu la ngos gzung ngo*/
[9947] /rig pa cir yang mi gnas pa'i ngo sprod ni/
[9948] /mig bar snang la bltas pas shes par bya'o/
[9949] /de ltar bdun ni rig pa'i ngo sprod do/
[9950] /de ltar nyi shu rtsa gcig rdzogs nas/
[9951] rigs kyi bu de mya ngan las 'da' ba'i tshe/
[9952] rig pa mig nas lam byung nas bar ma do'i snang ba la 'jug go zhes so/
[9953] /gnyis pa khyad par gyi mtshon tshul la gnyis te/
[9954] ngo sprod kyi chings mdor bstan pa dang*/
[9955] de'i rang bzhin rgyas par dbye ba'o/
[9956] /dang po ni/
[9957] 'od dang ye shes la ngo sprod pa bdun gyis dbang po tha ma bdun yid ches pa'i mtshon dper bstan la/
[9958] sku dang*/
[9959] thig le la ngo sprad pa bdun gyis 'bring po bdun 'od gsal gyi ngo bo la yid ches bskyed cing*/
[9960] rig pa dang dbyings la ngo sprad pa bdun gyis rab rnams yid ches par bstan pa ni/
[9961] ngo sprod spras pa las/
[9962] nyi shu rtsa gcig blo rim bzhin/
[9963] /'od dang ye shes nyid la ni/
[9964] /ngo sprod rnam pa bdun dag gis/
[9965] /blo chung rim pa bdun rnams grol/
[9966] /sku dang thig le nyid la yang*/
[9967] /ngo sprod nyid ni rnam bdun gyis/
[9968] /'bring po bdun po'i don du'o/
[9969] /rig pa dang ni dbyings la bdun/
[9970] /chen po rnams kyi don du'o/
[9971] /zhes so/
[9972] /gnyis pa la gsum las/
[9973] 'od dang ye shes la ngo sprad pa/
[9974] bdun las/
[9975] ye shes kyi rang 'od dbyings nas bskyod pa'i snang ba 'od lnga gsal bas rang 'od ngo sprad pa dang*/
[9976] de las phyir gsal du shar ba dbyings kyi ye shes kyi snang ba ngo sprad pa dang*/
[9977] me long lta bu la sogs pa lnga'i rang snang shes pa'i sprod do/
[9978] /bar gyi 'brel thag zer gyis snang ba dang*/
[9979] sku gsum gcig tu 'brel ba'i snang ba dang*/
[9980] snang gsal las ye shes rang snang gi snang ba dang*/
[9981] rdul tshon las rig pa ma bu'i tshad dang*/
[9982] mi mo las ye shes khong gseng gi snang ba ste bdun ngo sprad do/
[9983] /gnyis pa thig le dang*/
[9984] sku la ngo sprad pa/
[9985] bdun las/
[9986] thig le la ye shes lnga'i snang ba dag pa thig le'i snang bar shar ba lnga la/
[9987] 'khar phor gyi bcud kyis thig le rang ngo sprad pa dang*/
[9988] ras kyi snam bus ye shes kyi 'od snang ngo sprad pa dang*/
[9989] 'khyil chus bar do dang po'i snang ba ngo sprad pa dang*/
[9990] rma bya'i me long gis dgongs pa ngo sprad pa dang*/
[9991] dbyugs pa'i 'khar phor gyis bde chen tshangs pa'i sgo nas snang ba'i thig le dgu brtsegs ngo sprad pa'o/
[9992] /sku la gnyis te/
[9993] rig pa gzhon nu bum pa'i sku dang*/
[9994] gzhon nu khro gnyer can gyi sku'o/
[9995] /'di gnyis kyang phyed sku dang*/
[9996] rang rkyang dang*/
[9997] tshom bu'i dkyil 'khor las/
[9998] sems dpa' dang*/
[9999] sems ma dang*/
[10000] yab yum zung 'brel du snang bar ngo sprad pa lnga yod kyang*/
[10001] zhi khro gnyis kyi skur rigs bsdus pas de ltar bdun no/
[10002] /gsum pa rig  dang dbyings la ngo sprad pa bdun las/
[10003] rig pa'i ngo sprod gnyis ni/
[10004] sku gsum dbyer med du ngo sprad pa dang*/
[10005] yab yum kha sbyor las sprul pa 'phro bar ngo sprad pa ste/
[10006] rig pa skur smin pa'i ngo sprod do/
[10007] /dbyings kyi ngo sprod la lnga las/
[10008] ye shes rlung gis bskyod pa'i dbyings snang ngo sprad pa dang*/
[10009] rigs lnga'i snam bu snang ba dbyings kyi ye shes ngo sprad pa dang*/
[10010] dbyings kyi rgyan dra ba dang
[10011] dra ba phyed pa 'phyang bas gzhal yas khang ngo sprad pa dang*/
[10012] skar khung gi phyogs bzhi dbus dang lngar rigs lnga'i  snang ba la me long btegs nas bstan pas/
[10013] dbyings kyi sku'i ngo sprod dang*/
[10014] snod chus bkang bar me tog lnga'i tshom bu la de bzhin du bteg nas bstan pas/
[10015] dbyings kyi tshom bu ngo sprad pa ste bdun no/
[10016] /'di dag kyang ngo sprod pa'i dus su mchod gtor dang*/
[10017] tshogs kyi yo byad bzang po bshams la/
[10018] chas gos dang gnas khang 'dzom par gzabs la bya'o/
[10019] /ngo sprod spras pa'i rgyud las/
[10020] de nas skal ldan rjes 'jug rnams/
[10021] /rang gi ngo bo blta ba'i phyir/
[10022] /gnas khang phyogs ni phyed par yang*/
[10023] /bu ga nyi ma'i zer ldan la/
[10024] /gsal byed me long phyar ba yis/
[10025] /'od lnga phyir byung mthong ba yin/
[10026] /mig gi steng du mkhas pas de bzhag nas/
[10027] /rang 'od gsal ba'i phyi yang mthong ba'o/
[10028] /rjes 'jug g.yon pa'i zur gyis gcig la gcig bltas na/
[10029] /bar gyi 'brel thag zer gyi snang ba mthong*/
[10030] /yang na mig gi steng du 'od bzhag nas/
[10031] /yang ni gcig gis gcig la bltas pa na/
[10032] /sku gsum gcig tu 'brel ba'i tshul yang mthong*/
[10033] /mar me'i snying po la ni de nyid kyis bltas na/
[10034] /ye shes snang gsal rang gi ngo yang phrad/
[10035] /mkhas pas rdul tshon 'gram du me long gnyis/
[10036] /gsal byed mig gis thabs mchog nyid bltas na/
[10037] /rig pa ma bu'i tshad rnams de phrad nas/
[10038] /chos nyid ma yi tshad rnams shes pa yin/
[10039] /khams pa'i gzugs brnyan khong stong dbang sgo dod/
[10040] /nang du mar me bcug ste ye shes sgo la bzung*/
[10041] /'khar phor chus bltams legs pa'i nang nyid blta/
[10042] /thig le nyid kyi rang ngo 'phrod pa yin/
[10043] /ras kyi snam bu dkar dmar rnams bkram nas/
[10044] /gsal byed ldan pa'i mig gis bltas gyur na/
[10045] /ye shes rnams kyi 'od rnams rang ngo phrad/
[10046] /rgya mtsho lteng ka rdzing ngam 'khyil chu'i 'gram/
[10047] /gsal byed ldan pa'i mig gis de bltas na/
[10048] /'od kyi gong bus nam mkha' gang ba yis/
[10049] /bar do dang po'i snang ba gtan la 'bebs/
[10050] /rma bya'i me long nyid kyi 'phreng brgyus pa/
[10051] /gsal byed thogs pa'i mig gis bltas na ni/
[10052] /thig le 'od gsal ldan pa'i mthong ba ni/
[10053] /ye shes dgongs pa nyid kyi ngo yang sprad/
[10054] /dbyug pa 'khar phor brgya bsgrigs de mgo la/
[10055] /gsal byed ldan pas gong bzhin bltas pa na/
[10056] /thig le dgu brtsegs tshangs pa'i don ngo sprad/
[10057] /rigs lnga'i 'dra 'bag thang la bzhag nas ni/
[10058] /gsal byed ldan pas gong bzhin bltas pa na/
[10059] /nam mkha'i dbyings nyid du ni gzugs kyi sku/
[10060] /snang ba nyid ni nyams kyi dgongs pa'o/
[10061] /skyes bu rgyan ldan rang gi mdun bzhag ste/
[10062] /gsal byed ldan pa'i mig gis bltas pa na/
[10063] /'od kyi sku ni 'gro 'ong zer dang bcas/
[10064] /de nyid mthong bas longs sku rang rkyang snang*/
[10065] /rig pa gzhon nu bum pa'i sku zhes bya/
[10066] /yang ni snang ba med pa'i khyim dag tu/
[10067] /skyes bu kha dog nag pa rab brgyan pa/
[10068] /rang gi mdun du gong bzhin bzhag nas ni/
[10069] /gsal byed ldan pa'i mig gis bltas na ni/
[10070] /khro sku 'jigs pa'i gzugs brnyan nam mkhar ni/
[10071] /'gro dang 'ong dang rtags dang bcas par mthong*/
[10072] /longs spyod khro sku'i ngo bo bstan pa'o/
[10073] /rig pa nyid ni gzhon nu khro gnyer can/
[10074] /dpa' bo nyid ni stobs dang ldan par bstan/
[10075] /skyes bu rgyan ldan byed snang mtshams 'dug ste/
[10076] /gsal phyed ldan pas gong bzhin bltas pa na/
[10077] /sems dpa' nyid kyi bzhugs tshul ngo sprad nas/
[10078] /sku phyed bstan pas 'dra 'bag nyid la phrad/
[10079] /shel las byas pa'i lugs sku phyag gang ba/
[10080] /rnal 'byor ldan pas g.yon pas bzung nas ni/
[10081] /gsal byed ldan pas yang ni de bltas na/
[10082] /shin tu 'od dang ldan pa'i sku mthong bar/
[10083] /sku phyed nyid kyis sems ma'i rang ngo phrad/
[10084] /gsal byed snang ba mnyam nyid sku zhes bya/
[10085] /skal ldan gnyis ka rgyan gyis rab brgyan te/
[10086] /gsal byed ldan pa'i mig gis mtshan tshun blta/
[10087] /yab dang yum gyi ngo bstan ye shes bzung*/
[10088] /mnyam nyid kha sbyor dgongs pa zhes bya'o/
[10089] /de gnyis bar du skyes bu rgyan dang ldan/
[10090] /gsum gnyis gcig bltas sku gsum rang ngo sprad/
[10091] /sku gsum rang 'jug dgongs pa zhes bya'o/
[10092] /yang ni skyes bu rgyan ldan gnyis kyi bar/
[10093] /rta rnga dag la sgo nga gnyis brgyus te/
[10094] /nam mkha'i thad du gnyis kas rab bzung nas/
[10095] /gsal byed ldan pa'i mig gis bltas na ni/
[10096] /rab tu thig le zer dang ldan pa mthong*/
[10097] /yab yum sbyor ba'i byang chub sems ngos bzung*/
[10098] /gnyis med gsang sbyor zhes bya'i dgongs pa'o/
[10099] /dbyug pa yang ni nam mkhar bslang byas te/
[10100] /kha dog mi mthun dar gyi 'ur lce phyar/
[10101] /gsal byed ldan pas yang ni bltas pa na/
[10102] /ye shes bskyod pa'i nang rlung rang ngo phrad/
[10103] /gnas pa rlung 'dzin zhes bya'i dgongs pa'o/
[10104] /sku ni kha dog dmar ser ljang dang mthing*/
[10105] /kha dog dkar dmar snam bu bltas na/
[10106] /rigs lnga so so'i sku yang rang ngo 'phrod/
[10107] /rigs rnams 'byed pa zhes bya'i ngo sprod do/
[10108] /shing gi bar snang phyogs bzhi steng 'og tu/
[10109] /mu tig la sogs phreng bas yongs bskor te/
[10110] /gsal byed ldan pa'i mig gis yang bltas na/
[10111] /dra ba dang ni dra ba phyed pa yang*/
[10112] /shin tu gsal ba'i 'od kyis rnam spras te/
[10113] /steng 'og phyogs mtshams rnams ni gsal bar mthong*/
[10114] /rigs lnga'i dra ba nyid la ngo sprad pas/
[10115] /gzhal yas rang ston zhes bya'i ngo sprod do/
[10116] /yang ni gnas khang phyogs ni phyed pa ru/
[10117] /phyogs bzhir skar khung dbus kyi mthongs dang bcas/
[10118] /rang 'od lha yi gzugs brnyan legs bris la/
[10119] /logs la bkram steng dbus su dmar po phyung*/
[10120] /'od dang ldan pa'i rdzas rnams bkram nas ni/
[10121] /de yi 'od rnams rang 'od lha dang sbyar/
[10122] /de nyid blta zhing blo la goms par bya/
[10123] /de ltar byang na lha dang mnyam par gnas/
[10124] /me tog snod bkang rang gi mdun bzhag ste/
[10125] /gsal byed ldan pa'i mig gis yang bltas na/
[10126] /tshom bu rnams dang rang ngo phrad pa yin/
[10127] /de yi phyir na 'di la sus goms pa/
[10128] /bar do la ni snang ba pha rol lo/
[10129] /zhes so/
[10130] /de ltar rgyas pa nyi shu rtsa gcig ni/
[10131] /blo spros pa che ba rnams kyi don du bstan/
[10132] spros pa 'bring rnams la 'od la nang 'od dang phyir snang gnyis/
[10133] ye shes la ngo bo rang bzhin thugs rje gsum/
[10134] sku la rang rkyang yab yum/
[10135] tshom bu gsum/
[10136] thig le la gzhi lam 'bras bu gsum/
[10137] rig pa la gzhi gnas dang mtshan nyid 'dzin pa yul snang gsum/
[10138] dbyings la phyi nang gnyis te ngo sprod kyi rnam grangs bcu drug gis bstan la/
[10139] spros pa chung ba rnams la dpe dang don dang rtags gsum/
[10140] shin tu spros pa dang bral ba rnams la mngon sum nyag gcig gi snang bas ngo 'phrod pa yin te/
[10141] de nyid las/
[10142] chen po rnams kyi don du ni/
[10143] /ngo sprod nyi shu rtsa gcig gis/
[10144] /de nyid phyi las nang du bsdus/
[10145] /yang bsdus pa ni 'di dag go
[10146] /'od la gnyis te ye shes gsum/
[10147] /sku la gsum bstan thig le gsum/
[10148] /rig pa gsum ste dbyings la gnyis/
[10149] /de dag bsdus pa'i don du'o/
[10150] /shin tu bsdus pa 'di dag go
[10151] /dpe dang rtags dang don gsum gyis/
[10152] /rang bzhi gnas pa'i 'bras bu 'thob/
[10153] /phyag rgya lha yi rnal 'byor 'jug
[10154] /mtshan ma can gyi don du'o/
[10155] /spros bral nyag gcig dgongs pa ni/
[10156] /de dag rnams kyi 'dzin pa bral/
[10157] /smin pas smin pa lam du byed/
[10158] /mngon sum rgyun du gnas pa la/
[10159] /snying po rang gis rang mthong bas/
[10160] /gzhan rtsol rnams kyis ci zhig bya/
[10161] /'di nyid la ni goms par bya'o/
[10162] /zhes gsungs so/
[10163] /lung nang 'gal spang ba ni/
[10164] nor bu 'phra bkod las/
[10165] kye ma rigs kyi bu nga yongs su mya ngan las 'das pa'i 'og tu/
[10166] dus kyi snyigs ma lnga brgya'i dus su/
[10167] bslu brid byis pa'i ngang tshul can dag gis/
[10168] sangs rgyas kyi dgongs pa dpe la yid ches byed pa'i dus 'byung ste/
[10169] de'i tshe rang gi rgyud gsang ba 'di 'byung ba yin no/
[10170] /yang dag pa'i rig pa nyid la dpes mtshon du med do/
[10171] /rang bzhin gyi 'od lnga rang chas su yod pa la/
[10172] gzugs brnyan gyi 'od lnga bstan yang sangs rgya bar mi 'gyur ro zhes bshad pas/
[10173] dpe'i ngo sprod bkag pa ma yin nam zhe na/
[10174] de ni rig pa mngon sum gyi don ma mthong bar yid dpyod 'dzin pas rig pa'i dpe 'di 'dra'o zhes la las nam mkha' dang*/
[10175] la las 'byung ba tha dad pa dang*/
[10176] la las 'od dang*/
[10177] lha'i skus mtshon pa/
[10178] thun mong gi theg pa spyi dang*/
[10179] phyi nang gsang ba'i cha kha cig la dman pa dag pa'i rang bzhin tsam du mdzad de/
[10180] dgag gzhi rig pa ka dag la/
[10181] /dngos po rang mtshan par zhen pa dgag pa'i phyir gsungs pa yin la/
[10182] gsang ba snying tig gi don mtshon pa'i skabs 'dir/
[10183] dpe ji tsam bstan yang gol sa dang*/
[10184] zhen sa med de/
[10185] rig pa mngon sum mthong ba dag gis de'i grogs tsam du ngo sprod kyang*/
[10186] slar ngo bo dang*/
[10187] mched pa dang*/
[10188] thim tshul gyis men shel ltar ka dag zang thal chen po kho na shel gong dag pas mtshon pa'i phyir/
[10189] 'thad pa dang bcas pa yin la/
[10190] 'di tsam zhig rgyud der yang mtshon pa der gsungs te/
[10191] de nyid las/
[10192] rdo rje sems dpa'i mtshon dpe ni/
[10193] kha dog dkar po zla ba'i mdog
[10194] ces pa la sogs pas dpe rtags don gsum gyis rig pa mtshon nas/
[10195] skyed med 'gag med zang thal klong yangs par bstan pa yin no/
[10196] /de nas dbang po dang mthun par ngo sprod pa 'di ni/
[10197] nyams len lag khrid dang bcas pa ste/
[10198] gol sa dang 'chugs sa med pa/
[10199] snyan brgyud dang phyag bzhes 'dzom pa/
[10200] yid ches dang*/
[10201] sgro 'dogs chod pa/
[10202] tshig dang don du 'brel pa/
[10203] sangs rgyas kyi chos rgyud kyi gnas ston pa la ngo sprod mchog tu gsungs so/
[10204] /theg pa'i mchog rin po che'i mdzod las/
[10205] rdo rje'i gnas dka' ba ngo sprod la brten nas mtshon pa ste/
[10206] rim khang nyi shu rtsa gcig pa'o/