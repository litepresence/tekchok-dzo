[3921] /de ltar spros pa la dga' ba rnams 'jug pa'i lam bstan nas/
[3922] da ni yang rab spros pa dang bral ba rnams kyi don du rig pa rang snang gi lam bzang rdo rje snying po'i gsang ba chen po bstan pa la gnyis te/
[3923] thun mong gi theg pa las khyad par 'phags 'i tshul nges par bya ba dang*/
[3924] khyad par can gyi lam nyid bshad pa'o/
[3925] /dang po ni/
[3926] gnad rnam pa bdun gyis 'phags te/
[3927] lam gzhan rnams shes rab che bas myur du rtogs shing grol chung bas mi grol ba las/
[3928] 'di ni mthong ba dbang po'i gnad kyis brtson 'grus che chung tsam las dbang po la rno rtul med pa'i gnad dang*/
[3929] gzhan rnams rang rang gi chos nyid yid dpyod pa gdeng du 'cha' ba stong sgom mun rdo 'phen pa las/
[3930] 'di ni blo'i yid dpyod la mi ltos par mngon sum ltar yod pas yid dpyod la mi ltos pa'i gnad dang*/
[3931] gzhan rnams rjod byed tshig gi rim pa la ltos 'cha' bas don gdod nas rtogs su re ba las/
[3932] 'di ni tshig la 'bru gcig ma ltos par don mngon sum du mthong bas tshig gis sangs mi rgya ba'i gnad dang*/
[3933] gzhan rnams rang rang gi gnas lugs kyi don blos yul du byas pa'i gzhi lam 'bras bu rnam dpyod dus la ltos pa las/
[3934] 'di ni rang gsal mngon du gyur pas blos byas rtog pa'i gzhi lam la mi ltos par sangs rgya ba'i gnad dang*/
[3935] gzhan rnams rgyu 'bras snga phyir ltos pas byang chub gzhan nas tshol ba las/
[3936] 'di ni rgyu 'bras bzang ngan gyi las la mi ltos par byang chub rang las 'char bas 'bad rtsol dang blang dor med pa'i gnad dang*/
[3937] gzhan rnams rtsa rlung dang thig le la sogs pa na so gzhon dus dar bas byang chub 'grub la rgan dus 'byung ba'i stobs zad pas mi grol bar 'dod pa las/
[3938] 'di ni rang byung 'od gsal gyi nyi zla khong nas 'char bas brtson 'grus dang ldan na na so la rgan gzhon med pa ral ba'i gnad dang*/
[3939] gzhan rnams mthar thug gi 'bras bu sku gsum du 'dod pa la ltos 'cha' ba las/
[3940] 'di ni sku gsum lam snang du 'char bas mthar thug 'od gsal ka dag gi klong du lhun grub rig pa'i gtan srid zin pa'i gnad dang*/
[3941] de ltar bdun gyi che bas thun mong gi theg pa nyan thos nas gsang sngags phyi nang rim dgu kun las 'phags so/
[3942] /'o na 'di yang a ti yin na/
[3943] a ti las 'phags sam zhe na/
[3944] a ti la'ang sems klong man ngag gi sde gsum las/
[3945] sems klong kha 'byams gzhi bral la gdeng du byed pas rig pa mngon sum du mthong ste/
[3946] sems dar cig rang gsal du 'dug pa dang*/
[3947] mi 'gyu dgu 'gyur 'char ba mthar thug tu 'dod pas/
[3948] don la dngos su bltar med pas yid dpyod tsam las/
[3949] gnad nges pa mngon sum du ma mthong ba las 'phags la/
[3950] man ngag gi sde'i yang*/
[3951] phyi ngan gsang ba'i skor gsum bar do'i dus la ltos 'cha' ba las/
[3952] 'di la 'od lus su grol ba'i gnad yod pas 'di khyad par du 'phags pa yin no/
[3953] /mdor na gnad bsam gyis mi khyab pas 'phags kyang brjod kyis ming lang bas 'dir ma spros la/
[3954] /rtsa rlung gi gnad la brten yang thun mong ba rtsa rlung kun rdzob rags pa lam du byed pas lus sbyong la sogs pa rtsol bcas du ma la brten pas gegs dang gol sa shin tu mang la/
[3955] 'di ni rags pa spang bya yin pas gnad mi g.yo ba gsum gyis 'ching ba tsam las de lam du mi byed par/
[3956] don dam ye shes kyi rtsa rlung 'dzin rtsol las 'das pa lam du byed pas lus 'od du dag par sbyong zhing*/
[3957] 'khrul 'khor dang gegs sel la sogs pa thun mong ba la mi ltos te/
[3958] gegs rnams 'khrul pa yin sdug bsngal yin/
[3959] de 'khrul pa'i rtsa rlung lam byed la 'byung ba yin te 'khrul pa lam du byas pa'i phyir ro/
[3960] /'di ni don dam ma 'khrul pa lam du byas pas gegs dang gol sa med pa'o/
[3961] /gol sa'ang blos byas yid dpyod la brten pa rnams don ma mthong bas 'dra gnyis kyi lam dang nyams rtogs kyi rnam par gol zhing shes nyams gtso bor byed pas gol sgrib kyi 'phrang las mi 'da' ba yin no/
[3962] /'di ni dbang pos mngon sum du mthong bas gol du gol sa med de don gtan la dngos su phebs zin pa'i phyir ro/
[3963] /gol ba ni don tshol du phyin pa'i lam der 'byung ba'i phyir 'di la med do/
[3964] /'khrul sa 'di la med de shes nyams ra ma ri skad cig 'gyur ldog can la lam gyi tshad 'dzin mi byed par/
[3965] 'od gsal rang gi rang gdangs snang nyams slu ba med pa la tshad 'dzin byed pa'i phyir ro/
[3966] /sbyor drug la sogs pa dang mi mtshungs te/
[3967] rlung gdangs dang*/
[3968] rig gdangs kyi khyad yod pas nor bu'i 'od dang*/
[3969] sgron ma'i 'od kyi khyad yod pa'i phyir dang*/
[3970] 'khrul snang rig rtsal ma dag pa'i gdangs lam du byas kyang mi grol la/
[3971] dag snang 'od gsal dngos kyi gdangs lam du byas pas grol ba ste/
[3972] 'di dag khyad dpes byed pa ni/
[3973] rnam par nges 'grel las/
[3974] nor bu sgron ma'i 'od dag la/
[3975] /nor bu'i blo yis mngon rgyug pa/
[3976] /log pa'i shes par khyad med kyang*/
[3977] /ji ltar don byed la khyad yod/
[3978] /ces gsungs pa bzhin no/
[3979] /de ltar na khyad par che ba bdun phran tshegs dpag tu med pa dang bcas pas 'phags pa yin te/
[3980] thal 'gyur las/
[3981] chos nyid mngon sum gnad kyis kyang*/
[3982] /las la bzang ngan med par rtogs/
[3983] /snying tig nges par bsdus pa yis/
[3984] /dbang po rnams la rno rtul med/
[3985] /yid dpyod tshig gi mtha' zad pas/
[3986] /shes rab ma yin dbang pos mthong*/
[3987] /tshig gis chos nyid mi mthong bas/
[3988] /thun mong theg pas don mi 'grub/
[3989] /sku gsum lam snang yin pa'i phyir/
[3990] /'di mthong khams gsum ldog pa min/
[3991] /chos kun mnyam par ro gcig pas/
[3992] /gzhi dang 'bras bu ltos min pa'o/
[3993] /zhes so/
[3994] /gnyis pa khyad par can gyi lam nyid bshad pa la gnyis te/
[3995] ma smin pa smin par byed pa dbang gi rnam par gzhag pa dang*/
[3996] smin pa grol bar byed pa gdams ngag gi rnam par gzhag pa'o/
[3997] /dang po la dbang dang de'i grogs dam tshig gnyis las/
[3998] sngar yang rgyas par bshad mod/
[3999] 'on kyang 'dir 'brel che bas bsdus te bstan na/
[4000] rten gyi gang zag 'khor ba las blo log nas 'jig rten 'di la zhen pa dang bral/
[4001] chos kyi don cig car du thob par 'dod pa rnams kyis/
[4002] thog mar bla ma mtshan nyid dang ldan pa cig la dbang bskur rdzogs par bya ste/
[4003] de la sngon du phyi spros bcas kyi dbang dkyil 'khor dang bum pa la brten nas/
[4004] lus la dbang bskur ba las lus yi dam lha'i skur rang gis dbang thob pas/
[4005] phyi snod gzhal yas khang du gsal ba dang*/
[4006] nang lus lha'i sku phyag rgya chen por gsal ba dag 'byung*/
[4007] de ni rnal 'byor pa lus rgya rdos bcas las grol bar byed pa'i gnad kyi man ngag go
[4008] /de nas nang spros med kyi dbang maN+Dal dang bum pa la brten nas ngag la bskur bas/
[4009] ngag yi dam lha'i bzlas par gsal ba dang*/
[4010] nang du brjod med kyi don nyams su myong ba skye ba ni/
[4011] yi ge a'i brjod pa la brten nas skye'o/
[4012] /de nas gsang ba shin tu spros pa'i dbang brda dang rten 'brel la brten nas sems la bskur bas/
[4013] sems dngos po gshis kyi steng du phebs pa dang*/
[4014] sems 'od gsal chen po'i don nyams su myong ba'o/
[4015] /de nas gsang ba bla na med pa lus kyi 'dug stangs dang*/
[4016] lta stangs la brten nas lus ngag yid gsum la bskur bas/
[4017] lus bzhugs stangs kyi gnad la brten nas sku gsum gyi bzhugs stangs su grol ba dang*/
[4018] ngag smra ba bcad pa la brten nas sgra'i nus pa nyams pas/
[4019] brjod du med pa'i don khong du chud pa dang*/
[4020] sems byin rlabs bskul ba brda'i gnad la brten nas/
[4021] 'od gsal stong pa ci'i ngo bor yang ma grub pa ni/
[4022] sngags kyi lam smin pa la dgongs pa'o/
[4023] /de ltar lus kyi smin pa rdzogs pas bskyed rim cig car du gsal ba dang*/
[4024] ngag gi smin pa rdzogs pas nus pa thun mong ma yin pa skye ba dang*/
[4025] sems kyi smin pa rdzogs pas rdzogs pa'i rim pa rtags tshad la phebs pa'o/
[4026] /lus ngag yid sems kyi smin pa rdzogs pas/
[4027] chos nyid mngon sum gyi lam nyams su myong ba mngon par rdzogs pa'o/
[4028] /gnyis pa de'i grogs dam tshig gi rim pa ni/
[4029] de ltar smin pa rdzogs pa'i rten des dam tshig rgyud la brten pa ni/
[4030] spyir dam tshig gi rtsa ba bla ma yin pas na/
[4031] don gyi dngos grub 'dod pas/
[4032] bla ma mnyes par byas pa las dngos grub 'byung ste/
[4033] mkha' 'gro ma drwa ba stong ldan gyi rgyud las/
[4034] dngos grub 'dod pas bla ma la/
[4035] /dus mtha'i bar du mchod par bya/
[4036] /zhes so/
[4037] /de'ang lus ngag yid gsum las mi 'da'o/
[4038] /lus kyi spyod lam la sogs pas bla ma mnyes par bya ba ni/
[4039] gdan stobs pa dang*/
[4040] maN+Dal dbul ba dang*/
[4041] bsku mnye dang*/
[4042] dril phyis dang*/
[4043] gzigs phyag dang*/
[4044] mthong phyag la sogs pa bya'o/
[4045] /de'ang gzigs pa ni bla mas rang la gzigs pa'i dus la phyag 'tshal ba'o/
[4046] /mthong ba ni rang gi bla ma mthong ba'i dus la'o/
[4047] /ngag gi brjod pas bla ma mnyes par bya ba ni/
[4048] bla ma'i skyon ma yin pa/
[4049] yon tan la dmigs shing*/
[4050] khyad par gyi tshig rnams brjod par bya'o/
[4051] /yi dam shes pas mnyes par bya ba ni/
[4052] bla ma'i mdzad spyod bsten pas/
[4053] bla ma mnyes te gzhan 'jug pa la dgongs pa dang*/
[4054] gzhan ci nas kyang bla ma la dad pas 'jug par byed pa'o/
[4055] /bla ma'i gsung sgros la mkhas pas/
[4056] /tshig la lhag chad med par 'gro ba gzhan la brjod par nus pa dang*/
[4057] bla ma'i thugs kyi dgongs pa ji lta ba bzhin du nyams su len pa las mi 'da' ba'o/
[4058] /dam tshig chen po'i rgyud las/
[4059] ji ltar bla ma'i bya ba la/
[4060] /lus dang ngag dang yid dag gis/
[4061] /bla ma mchog la gus pa'i mis/
[4062] /rdo rje 'dzin pa nyid du 'gyur/
[4063] /ces pa dang yang*/
[4064] dngos grub 'dod pa'i dad pa can/
[4065] /bla ma mnyes pa las 'byung ngo*/
[4066] /gal te bla ma ma mnyes na/
[4067] /rtag tu 'khor ba'i kha mtha' brgyud/
[4068] /ces so/
[4069] /de yang dbang bskur ba'i dus su yon dbul ba dang*/
[4070] dga' ston bya ba la sogs pas bla ma mnyes pa dang*/
[4071] rdo rje'i spun sring dang*/
[4072] 'gro ba gzhan yang mgu bar bya'o/
[4073] /de ltar byas pas gsang sngags kyi dam tshig tu 'gro zhing*/
[4074] byin rlabs 'jug pa'i rten khyad par can du 'gro ste/
[4075] snying rje chen po dga' ston che/
[4076] /zhes so/
[4077] /de ltar dbang bsten pa'i dam tshig gi rim pa sngar bstan pa bzhin bsrung bar bya'o/
[4078] /gnyis pa smin pa de grol bar byed pa gdams ngag gi rnam par gzhag pa la gnyis te/
[4079] gdams ngag spyi'i 'brel dgod pa dang*/
[4080] lag len nyams su blang ba'o/
[4081] /dang po ni sbyar gdams ngag gi 'debs lugs thams cad bsdus na gsum ste/
[4082] khrid kyi lugs su gdab pa/
[4083] ngo sprod kyi lugs su gdab pa/
[4084] mgron po la brgal ba la tshang sprugs su gdab pa'o/
[4085] /dang po'i nang du phyi ma gnyis 'du ste/
[4086] ngo sprod car phog tu gdab pa khregs chod thod rgal yin la/
[4087] tshang sprugs su gdab pa bar do'i gdams ngag yin no/
[4088] /gnyis pa lag len nyams su blang ba la/
[4089] sngon 'gro dang*/
[4090] dngos gzhi nyams su blang ba'i rim pa'o/
[4091] /dang po la gnyis te/
[4092] /sngon 'gro'i 'thad pa dang*/
[4093] sngon 'gro dngos so/
[4094] /dang po la gsum las/
[4095] sngon 'gro ni dper na 'jigs bcas kyi lam du 'gro ba la sngon du 'jigs pa'i skungs nyul nas lam du blo bde bar 'gro ba dang 'dra bar/
[4096] dngos gzhi la ya nga dang bag tsha med par 'gro bar byed pa'o/
[4097] /sngon 'gro ni dper na so mtshams kyi grong la 'obs dang 'jigs zon byas pas btsan por song nas gang gis kyang glags mi rnyed pa dang 'dra la/
[4098] dngos gzhi de ltar byas pas nang gi mi blo bde zhing nyam nga med pa dang 'dra bas na sngon 'gro dang*/
[4099] dngos gzhi gnyis su nges la/
[4100] sngon 'gro ni 'jigs pa'i skyel ma bzang po dang 'dra la/
[4101] dngos gzhi rang la rdzas dang ldan pa mthar thon pa dang 'dra'o/
[4102] /de yang sngon 'gro med na dngos gzhi khyad par can gyi gnad yod kyang*/
[4103] skyel ma med par 'jigs bcas kyi lam du 'gro mi nus pa dang 'dra la/
[4104] dngos gzhi'i gnad med pas sngon 'gro'i man ngag spyad kyang 'bras bu mi 'byung bas na/
[4105] de gnyis zung du 'brel bas don 'grub pa ni 'jig rten gyi so nam la sogs byed pa la pho mo zung sbrel gyis 'grub pa dang 'dra'o/
[4106] /gnyis pa sngon 'gro dngos la/
[4107] gang gi sngon du 'gro ba/
[4108] sngon 'gro ji ltar yin pa/
[4109] dpe ci dang 'dra ba/
[4110] sngon 'gro'i dgos pa/
[4111] rab tu dbye ba dang lnga las/
[4112] dang po gang gi sngon du 'gro na 'jig rten las 'das pa'i sngon du 'gro ste thabs des mya ngan las 'das pa la sbyor ba'i phyir ro/
[4113] /de'ang sgo gsum gyi zhen pa ma grol na 'khor ba las mi 'da' bas/
[4114] lus ngag yid gsum bcings pa las grol bas srid pa las nges par 'byin pa'i phyir 'das pa'i sngon 'gro dam pa'o/
[4115] /gnyis pa sngon 'gro ji ltar yin na/
[4116] sngon bskal pa dpag tu med pa nas bsags pa'i lus ngag yid kyi sdig pa las grol bar byed pas na sngon zhes bya'o/
[4117] /du zhes pa la sngon bar srid chags dus lus la gnas pa'i srog chags 'bum phrag mang po'i las dang bag chags sbyong bar byed pas na sngon du zhes bya la/
[4118] ngag gi sgra skad ma dag pa rnams sbyong bar byed pas kyang sngon du zhes bya la/
[4119] yid can lus kyi nang na gnas pa'i srin bu 'bum phrag bzhi'i yid kyi 'gyu ba ma dag pa rnams sbyong bar byed pas na sngon du zhes bya'o/
[4120] /'gro ba ni dngos gzhi'i gong ngam thog mar man ngag de la slob dgos pas na 'gro la/
[4121] sngon la song ba des dngos gzhi'i don 'bad med du skye bar byed pa'i phyir myang 'das su 'gro bar byed pas kyang 'gro ba zhes bya'o/
[4122] /gsum pa dpe ni rgyal po bsod nams dang ldan pas gzhan bskul na bya ba gang byed kyi sngon du mi 'gro ba'i dbang med par 'gro dgos pa'am/
[4123] /rta bzang po 'gro ba'i sngon du chas su brgyan pa bskul bas 'gro ba ltar/
[4124] dngos gzhi'i sngon du 'gro ba yin no/
[4125] /bzhi pa dgos pa ni/
[4126] dngos gzhi 'byongs sla zhing skye la yid ches shing gegs med pa yin no/
[4127] /lnga pa dbye na gsum ste/
[4128] sku gsum gyi sna 'khrid par byed pa 'byung bzhi'i rnam 'byor la bslab pa/
[4129] rig pa'i sna 'khrid par byed pa 'khor 'das ru shan 'byed pa'i spyod pa la bslab pa/
[4130] sems kyi sna 'khrid par byed pa lus ngag yid gsum gyi gnas lugs la bslab pa'o/
[4131] /dang po ni/
[4132] thal 'gyur las/
[4133] sku gsum bslab pa'i rim pa nyid/
[4134] /'byung ba'i yon tan gtsor byas te/
[4135] /mchog tu sa chu me rlung gi
[4136] /sgra la bslabs pas nges par 'grub/
[4137] /ces sgra bzhi rnal 'byor du bya ba'i rim pa gsungs so/
[4138] /gnyis pa ni de nyid las/
[4139] 'khor 'das ru shan ma phyed na/
[4140] /khams gsum lus ngag yid kyis kyang*/
[4141] /'brel pa chod par mi 'gyur pas/
[4142] /'khor 'das ru shan dbye ba bshad/
[4143] /ces pa dang*/
[4144] bstan bu las/
[4145] 'di ltar yang gsang don nyid la/
[4146] /'jug par 'dod pa skal ba rab/
[4147] /sngon du lus ngag yid rnams kyi/
[4148] /mngon par zhen pa bzlog pa'i phyir/
[4149] /sngon du spyod pa brtsam par bya/
[4150] /zhes pa dang*/
[4151] sgron ma 'bar ba las/
[4152] 'khor 'das ru shan phye nas ni/
[4153] /lus ngag rnams ni rnal du dbab/
[4154] /ces pas/
[4155] 'di la gsum las/
[4156] dang po lus kyi spyod pa rnal dbab dgos pa dang bcas pa ni/
[4157] sangs rgyas sras gcig las/
[4158] lus ni rgyug dang nyal ba dang*/
[4159] /langs dang yan lag bskyod pa dang*/
[4160] /bskor ba dang ni phyag bya dang*/
[4161] /yan lag bskor dang mgo bsgril dang*/
[4162] /ji ltar dran pa'i las rnams dang*/
[4163] /gar dang phyag rgya bsgyur ba dang*/
[4164] /ji ltar dmigs pa'i las rnams bya/
[4165] /'di ltar su yis byas pa'i mi/
[4166] /lus kyi mngon zhen rang chod nas/
[4167] /lus kun ru shan phyed par ni/
[4168] /'di yis 'gyur ro sgyur pa'i sku/
[4169] /zhes pa dang*/
[4170] thal 'gyur las/
[4171] lus ni 'gro dang 'dug pa dang*/
[4172] /gcud cing 'khrul 'khor sna tshogs dang*/
[4173] /yan lag 'phen cing sdud pa dang*/
[4174] /bya byed rnam pa sna tshogs bstan/
[4175] /dran pa'i sems kyis mngon blang ste/
[4176] /'gro drug gzugs kyi spyod pa rnams/
[4177] /sems kyis blangs te lus kyis bya'o/
[4178] /de ltar su yis spyod nus pa/
[4179] /ji ltar bsams pas phyis rgyun 'chad/
[4180] /'di la dgos pa rnam pa gnyis/
[4181] /thun mong mchog gi dbye bas brtag
[4182] /ces so/
[4183] /de'ang 'di nyid du ji ltar byas pa tsam gyis ma 'ongs pa'i dus na de nyid du sangs rgya bar 'gyur te/
[4184] bkod pa chen po'i le'u sum cu rtsa gnyis pa las/
[4185] gang gi ru shan 'byed 'dod pas/
[4186] /lus kyi bya ba rang log phyir/
[4187] /da lta gang du spyad pa yis/
[4188] /phyi nas de lta ma yin te/
[4189] /de nyid ldog pas lus la yang*/
[4190] /gnas pa med par khams gsum du/
[4191] /lus kyang 'jug pa ma yin no/
[4192] /zhes so/
[4193] /de yang thog ma lus chags pa'i dus na ngag dang sems gnyis de la brten nas chags pas/
[4194] thog mar lus kyi spyod pa bya dgos so/
[4195] /lus kyi spyod pa byas pa'i phyis lus kyi las zad nas byed pa la mi spro ba dang lus kyi sdig pa dag pa'i dgos pa yod do/
[4196] /'khor lo rnam par brtsegs pa las/
[4197] lus kyi lu shan sus phyed pa/
[4198] /'dis ni 'khor ba'i bag chags 'byongs/
[4199] /zhes so/
[4200] /lus ru shan 'byed pa la nyi ma bdun nam/
[4201] bcu gcig gam/
[4202] zla ba phyed du byas na/
[4203] phyi lus kyi zhen pa rang log pa dang*/
[4204] nang lus zhi dul dang ldan pa dang*/
[4205] gsang ba sgyu lus 'od gsal du grol nges so/
[4206] /de nas rnal du 'bebs pa la zhag gsum mam/
[4207] /bcu gcig gam/
[4208] bdun du byas pas phung po la sogs pa rgyas shing lus sprul pa'i sku la sbyor te/
[4209] gser gyi snying po'i rgyud las/
[4210] rnal du 'bebs par 'dod pa yis/
[4211] /lus kyi bya byed dal ba bsten/
[4212] /'dis ni sangs rgyas sku dang reg
[4213] /khyad par mchog tu gsang bas 'grub/
[4214] /ces so/
[4215] /gnyis pa ngag ru shan 'byed pa'i spyod pa ni/
[4216] gsang ba spyod pa sa bon gyi rgyud las/
[4217] de 'das ngag gi spyod pa brtsam/
[4218] /sngags dang kha don chos kyi sgra/
[4219] /yod dang med dang snang ba dang*/
[4220] /yid yod tshig ni sna tshogs brjod/
[4221] /byol song sna tshogs brda skad dang*/
[4222] /skad ni rnam pa sna tshogs pa/
[4223] /'di ltar su yis byas pa'i mi/
[4224] /ngag gi mngon zhen rang chod nas/
[4225] /'khor 'das ru shan 'dis phyed do/
[4226] /zhes pa dang*/
[4227] thal 'gyur las/
[4228] de ltar rtags dang tshad phebs nas/
[4229] /rnal 'byor pa yis ngag spyod brtsam/
[4230] /brjod pa rtogs pa'i rang bzhin phyir/
[4231] /sgra skad rnam pa sna tshogs pa/
[4232] /ci smras bzlog pa med pa'i phyir/
[4233] /lha dang klu dang gnod sbyin dang*/
[4234] /dri za grul bum khyab 'jug gi
[4235] /skad ni bzang ngan bye brag brjod/
[4236] /mdor na 'gro ba drug gi skad/
[4237] /sems kyi dran bsam ngag gis brjod/
[4238] /'dir yang dgos pa rnam pa gnyis/
[4239] /mchog dang thun mong mthas dbye'o/
[4240] /zhes so/
[4241] /de ltar ngag gi brjod bya tha dad pa la brten nas khams gsum du 'khor ba rgyun chad par byed de/
[4242] dbang bskur mchog gi rgyud las/
[4243] skal dang ldan pas rigs drug skad/
[4244] /rang rang mthun par brjod pa yis/
[4245] /'gro ba drug gi 'khor lo 'chad/
[4246] /ces so/
[4247] /gong du bshad pa'i zhag tsam du brtson 'grus brtsams pa/
[4248] brtson pa rab la de nyid la zhen pa log pa dang*/
[4249] phal pa la de nyid dang snang ba thams cad 'dra bar gtad med du rtogs pa skye'o/
[4250] /de'ang lus gzhi yin la/
[4251] sems 'bras bu yin te/
[4252] de gnyis kyi 'brel lam ngag yin pas/
[4253] ngag gi spyod pa bar du nges la/
[4254] rang gzhan gyi sgra tha dad brjod pas 'khrul pa'i brjod 'brel rgyun 'chad pa dang*/
[4255] ngag tu gang brjod de'i skye bar phyis mi 'jug pa dang*/
[4256] /yi ge 'khor lo grol ba'i dgos pa yod de/
[4257] 'khor lo brtsegs pa las/
[4258] ngag gi ru shan sus phyed pa/
[4259] /'khor ba'i brjod pa stongs par nges/
[4260] /zhes so/
[4261] /gsum pa sems kyi spyod pa ni/
[4262] sangs rgyas sras gcig gi rgyud las/
[4263] de nyid kyi ni 'og tu yang*/
[4264] /sems kyi spyod pa brtsam par bya/
[4265] /dga' dang mi dga' bde dang sdug
[4266] /rtag dang mi rtag la sogs pa
[4267] /lta sgom spyod pa'i bsam pa dang*/
[4268] /chos dang chos min la sogs dang*/
[4269] /'dod chags zhe sdang gti mug dang*/
[4270] /dge dang mi dge la sogs pa'i/
[4271] /bsam spyod rnam pa sna tshogs bya/
[4272] /'di ltar su yis byas pa'i mi/
[4273] /sems kyi mngon zhen rang chod nas/
[4274] /'khor 'das ru shan phyed pa'o/
[4275] /zhes pa dang*/
[4276] thal 'gyur las/
[4277] de ltar tshad la phebs nas kyang*/
[4278] /rnal 'byor pa yis sems sbyong bya/
[4279] /'das dang ma 'ongs da ltar gyis/
[4280] /dran bsam 'phro 'du'i 'khor lo bsten/
[4281] /dga' dang mi dga' bzang ngan sems/
[4282] /yod med sna tshogs thams cad la/
[4283] /phyi ru brtags te nang du bsam/
[4284] /ji ltar bsams pa'i dran pa nyid/
[4285] /phyi nas skye rgyun 'chad par nges/
[4286] /'di yi dgos pa gang gis dbye/
[4287] /zhes so/
[4288] /de ltar nyi ma mang du byas pas phyis khams gsum gyi 'khor lo mi 'jug ste/
[4289] rdo rje khang bu brtsegs pa las/
[4290] gang gis bsams pa'i 'khor lo nyid/
[4291] /su yis bskor bar nus pa la/
[4292] /phyi nas de yis sems rgyun 'gag
[4293] /ces so/
[4294] /de nas 'phro 'du med pa'i rnal dbab kyis dran pa'i khung sgo rang 'gag ste/
[4295] dpal nam mkha' 'od ldan las/
[4296] 'du shes bcad pas khung sgo 'gag
[4297] /ces so/
[4298] /de'ang lus ngag gnyis la zhen pa med dus sems kyi rtsa ba bcad pa'i spyod pa rigs te/
[4299] rang yal rjes med du sbyangs pas khams gsum las grol ba ni/
[4300] 'khor lo brtsegs pa las/
[4301] sems kyi ru shan sus phyed pa/
[4302] /'dis ni sems su zlog pa min/
[4303] /ces so/
[4304] /de ltar ru shan 'byed pa'i spyod pa gsum gyis khams gsum du mi 'jug par byed de/
[4305] dbang nye bar rtogs pa las/
[4306] ru shan gang gis phye ba nyid/
[4307] /khams gsum du ni ldog pa min/
[4308] /de la rnal du phab pa bstan/
[4309] /'di dag sngon 'gro'i cho ga'o/
[4310] /zhes so/
[4311] /de ltar skyes bu brtson 'grus can rnams kyis zla ba gsum du spyod pa byas pas de nyid du yang rab kha cig grol ba yang yod la/
[4312] 'bring dang tha ma kun la de'i rjes drang por mngon sum ngo sprod de/
[4313] thal 'gyur las/
[4314] de ltar spyod pa rdzogs byas nas/
[4315] /mngon sum gnad la rtag tu bsger/
[4316] /ces so/
[4317] /deng sang sems kyi sngon 'gro'i rjes la ngo sprod pa rnams le lo can gyi dbang du byas pa'o/
[4318] /gsum pa sems kyi sna khrid pa la lus ngag yid gsum gyi sngon 'gro la/
[4319] sngon 'gro dngos dang rnal dbab gnyis te/
[4320] de nyid las/
[4321] sngon du sbyang ba'i rim pa ni/
[4322] lus kyi sngon du 'gro ba las/
[4323] /so so'i byed pa'i rgyu 'gag pa/
[4324] /rdo rje skyil krung du byas te/
[4325] /lus sbyangs sems la phan pa'o/
[4326] /ngag ni hU~M zhes gnas pa la/
[4327] rgyas gdab pa dang rtsal nyid sbyang*/
[4328] /mnyen rtsal lam du gzhug pa yis/
[4329] /de ltar ngag sbyangs sems la phan/
[4330] /sems ni thog ma byung sa dang*/
[4331] /bar du gnas sa tha ma 'gro/
[4332] /de ltar gsum la brtags dpyad na/
[4333] /sems sbyangs sems kyi gnas lugs shes/
[4334] /zhes pa dang*/
[4335] rnal du dbab pa'i cho ga yang*/
[4336] /'di dus lus ngag sems kyi gnad/
[4337] /rnal 'byor ldan pas rnal dbab bya/
[4338] /zhes so/
[4339] /de dag gi dgos pa la gnyis las/
[4340] thun mong gi dgos pa lus ngag yid gsum gyi bar chad zhi sdig sgrib 'dag go
[4341] /mchog gi dgos pa ni sku gsung thugs gsum du grol ba ste/
[4342] de nyid las/
[4343] 'di la dgos pa rnam pa gnyis/
[4344] /thun mong mchog gi dbye bas bstan/
[4345] /ces so/
[4346] /don gnyis pa dngos gzhi zag pa med pa'i ye shes rgyud la bstan pa'i thabs la gnyis te/
[4347] dngos gzhi'i sgra bshad pa dang*/
[4348] don gyi 'gros dbye ba'o/
[4349] /dang po la tshig gis mtha' bcad pa dang*/
[4350] don gyi thog tu dbab pa gnyis las/
[4351] /dang po ni/
[4352] dngos gzhi zhes pa mu bzhi las/
[4353] gzhi yin la dngos ma yin pa pho brang mthong nas rgyal po ma mthong ba ltar rdzogs pa chen po kha cig gis chas gzhi la lus nas lag tu blang du med par chos nyid kha 'byams song bas 'chi khar tha mal du 'chi ba rnams so/
[4354] /dngos yin la gzhi ma yin pa ni rgyal po mthong ba yang de'i mtshan nyid gtan la ma phebs pa ltar/
[4355] man ngag kha cig thog ma gnad thog tu phebs kyang tha ma tshig gis mtha' ma chod pas rjes la de'i thog tu mi gnas par pra yas pa rnams so/
[4356] /dngos dang gzhi gnyis ka ma yin pa ni/
[4357] rgyal po dang pho brang gang yang ma mthong ba ltar/
[4358] /theg pa thun mong ba spyi'i tshig gi lta sgom yid dpyod kyi lam du byas nas/
[4359] don ngo ma 'phrod pas tha ma gar 'gro ngo mi shes pa rnams so/
[4360] /dngos dang gzhi gnyis ka yin pa ni rgyal po yang yang mthong mtshan nyid kyang legs par shes pa dang 'dra bar/
[4361] mngon sum snying tig gi gnad rig pa dngos su mthong bas/
[4362] lta sgom yin snyam la rag ma lus/
[4363] gzhi mthong bas ldog pa'i sa med par 'khor 'das dus gcig la chod pa'i rnal 'byor pa zhes bya'o/
[4364] /de'ang chos nyid mngon gsum gyi gnad bla mas bstan pa mthong nas yid ches kyang*/
[4365] brtson 'grus kyis nyams su ma blangs na 'di nyid zag bcas mi snang bar sangs mi rgya la/
[4366] phyi ma la'ang 'di dang phrad dka' bas 'jig rten rgyab tu bor nas nyams su len pa gal che'o/
[4367] /gal te gnad yod kyang nyams su ma blangs na sa 'og gi gter dang 'dra bas phan thogs pa ma yin no/
[4368] /gnyis pa don gyi thog tu dbab pa ni/
[4369] rig pa rang thog tu phab nas dngos su ngo sprod pa rdo rje lu gu rgyud kyi snang ba mthong ba la zer ro/
[4370] /de'ang dngos su bstan du med par rig pa zhes thun mong ba rnams kyis brjod kyang thog tu mi phebs te/
[4371] rdo rje gdan ma mthong bar de'i lo rgyus bshad pa'am/
[4372] dmus long bshad bzang pos kha dog gzhan la 'chad pa dang 'dra'o/
[4373] /res rig pa skye med stong pa yin snyam/
[4374] res sna tshogs 'char ba yin snyam/
[4375] de gnyis tshig gi khrid kha legs legs pos ngo bo stong pa nam mkha' 'dra la 'char tshul ma 'gags pa me long gi gzugs brnyan 'dra'o zhes 'chad kyang*/
[4376] da lta yod yod po/
[4377] phugs na stong phyam ci yang med pa cig kho na la gdeng 'cha' bas/
[4378] theg pa rim dgu'i lta sgom spyod pas sangs mi rgya ste/
[4379] yid dpyod tshig gi 'gro ldog gis nyams re'i skye 'grib cung zad re byung dus/
[4380] res yin snyam kyi steng du rtsal sbyong rtogs pa so ma cig 'khrungs snyam nas yid sos/
[4381] res min snyam kyi dong du sems lhung*/
[4382] mi dga' gdung ba'i lkog gnogs kyis 'tsher zhing*/
[4383] nges par ci yin/
[4384] da lta shi na ci bya snyam du chos med po 'khor ba'i bshal thag byed pas rig pa'i don la mthong dus med de/
[4385] slob dpon dga' rab rdo rje'i zhal snga nas/
[4386] yid dpyod 'dzin pa'i lta ba nyon re mongs/
[4387] /de la brten pa'i sgom pa yi re mug
[4388] /de las byung ba'i spyod pa thang re chad/
[4389] /de la 'bras bu re ba yong re 'khrul/
[4390] /ces legs par gsungs pa thog tu babs so/
[4391] /'dir rig pa lu gu rgyud mthong ba na rig pa'i rang bzhin la bzang ngan dang 'pho 'gyur med par thams cad de'i ngang las 'gro sa gzhan med pas gzhi zhes bya ste gzhan du 'chor mi srid do/
[4392] /de yang rig pa de rlung gnad gcun pas grol ba'i rtags su 'gro 'ong du yod la/
[4393] thig le la brten nas grol ba'i rtags su thig le phra mo'i sbril du yod la/
[4394] rig pa de rtsa'i gnad la brten nas grol ba'i rtags su lu gu rgyud phra zhing 'khyog pa'i 'brel yod pa'o/
[4395] /de gsum ni rig pa dngos ma yin yang*/
[4396] de la brten pa'i yon tan gyis btsan thabs kyi gnad kyis grol ba'o/
[4397] /rig pa de mthong bas mi chog goms dgos pa'i rtags su lu gu rgyud gcig la gcig 'brel du yod pa'o/
[4398] /de yang mngon sum de ye shes kyi mthong ba rnam par dag pa'i mig gis mthong na mthong ba'i dus der 'grol ba skyes bu'i snying la mdas zin pa lta bu'o/
[4399] /chos nyid kyi mthong ba rnam par dag pa'i mig gis mthong na/
[4400] skad cig dang po la de'i bye brag phyed/
[4401] gnyis pa la de nyid rtogs nas grol ba/
[4402] lding 'thag gi mdud pa bslabs pas shes la/
[4403] shes pas grol ba lta bu'o/
[4404] /shes rab kyi mig gis mthong na skad cig dang po la tshig la rtog pa'i bye brag phyed/
[4405] /gnyis pa la lu gu rgyud kyi mtshan nyid mngon par rtogs/
[4406] gsum pa la mngon par rdzogs par sangs rgya'o/
[4407] /rdo rje'i mig gis mthong na ye shes dag pa'i snang ba rgya cher mthong nas de nyid la cung zhig goms nas grol bar nges so/
[4408] /chu bur gyi mig gis mthong na snang ba bzhi mthar phyin dgos so/
[4409] /mig de dag kyang*/
[4410] lhun grub sar gnas phyag rgya che/
[4411] /tshe dbang mi rnams rim pa bzhin/
[4412] ye shes chos nyid shes rab dang*/
[4413] /rdo rje chu bur mig shes bya/
[4414] /de'ang chu bur gyi mig gis mthong ba'i tshe phra ba dang*/
[4415] 'khyug pa dang*/
[4416] 'gro ba dang*/
[4417] 'ong ba dang*/
[4418] 'byed pa dang*/
[4419] 'du ba dang*/
[4420] 'gul 'phrig tu snang bas/
[4421] nyi ma dang*/
[4422] zla ba dang*/
[4423] sgron me'i rten gsum gyi thabs la brten nas khrid pa'i gnad rab tu gces so/
[4424] /gnyis pa don gyi 'gros dbye ba la don rnam pa bzhi ste/
[4425] dang po lus ngag yid gsum gyi gnad ma gzir na ye shes skyes pa'i sa ngo mi shes pas sngon du lus ngag yid kyi gnad gzir ba dang*/
[4426] gnyis pa gnad rnam pa gsum la brten nas mngon sum rang thog tu ma phab na lta ba tshig phyir 'chor bas gnad gsum la brten nas mngon sum rang thog tu dbab pa dang*/
[4427] gsum pa de ltar phab cing nyams su blangs pa las snang ba bzhi ji ltar 'char ba'i rim pa dang*/
[4428] bzhi pa de dag gi grogs sam rgyab brten bzhis gnad ma goms na goms pa tshad du mi phyin pas mthar rten gyi man gyi bstan pa dang chos tshan bzhir gsungs te/
[4429] dpal ri bo brtsegs pa'i rgyud las/
[4430] mngon sum gnad la goms 'dod pas/
[4431] /gnad ni bzhi yi sde yis phye/
[4432] /zhes so/
[4433] /chos tshan bzhis lam mthar phyin pa'i nges pa yang*/
[4434] phyir 'byung bzhi rdos bcas kyi snang ba zad par byed la/
[4435] nang du dus bzhi'i 'phel zad par byed/
[4436] gsang bar nam zla bzhi'i 'gyur zad par byed/
[4437] bla na med par lus ngag yid sems bzhi'i gzhi stongs par byed pas bzhir nges la/
[4438] yang phyir dbang bzhi'i nges pa ston par byed/
[4439] nang du 'khor lo bzhi'i rtsa rgyas par byed/
[4440] gsang bar ye shes bzhi dngos su gsal bar byed/
[4441] bla na med par sgron ma bzhi'i 'phel ston par byed pa la dgongs nas chos tshan bzhir gsungs te/
[4442] de las mang na kha 'khyal pas dgos pa med la/
[4443] nyung na rtsa ba med pas 'dod pa'i don gyi 'bras bu mi smin pas dgos pa la ltos nas bzhir byung ba'o/
[4444] /dang po lus ngag gi gnad gzir ba ni/
[4445] gsang ba spyod pa sa bon gyi rgyud las/
[4446] de ltar sngon du 'gro byas nas/
[4447] /mngon sum don la blta ba'i phyir/
[4448] /lus ngag yid ni rab tu gcun/
[4449] /ces pas/
[4450] 'di la gsum ste/
[4451] lus sku gsum gyi bzhugs stangs bca' ba/
[4452] ngag lkugs pa ltar ci yang mi smra ba/
[4453] sems 'phro 'du'i rtog tshogs bcad pa'o/
[4454] /dang po ni/
[4455] de nyid las/
[4456] lus ni seng ge lta bu dang*/
[4457] drang srong dang ni glang chen tshul/
[4458] /'di las g.yo bar ma byas na/
[4459] /sangs rgyas sum stong nyid dang yang*/
[4460] /skal ba dag ni mnyam pa yin/
[4461] /ces pa dang*/
[4462] mu tig phreng ba las/
[4463] lus kyi gnad ni rnam gsum ste/
[4464] /seng ge'i tshul dang glang chen tshul/
[4465] /drang srong lta bur gnas par bya/
[4466] /zhes pas/
[4467] 'dir sku gsum kyang ldog pa tha dad pa bzhin lus gcig la'ang bzhugs stangs tha dad pa gsum las/
[4468] dang po sprul sku'i bzhugs stangs ni/
[4469] dper na drang srong tsog pu dang 'dra ste/
[4470] rkang pa'i long bu gnyis gshibs pa ni thabs dang shes rab kyi 'brel pa 'byung bar byed pa'i gnad/
[4471] rkang mthil gnyis sa la bcar ba ni gzung 'dzin las kyi rlung gnyis gnon pa'i gnad/
[4472] pus brang sbyar ba ni lus kyi 'byung ba cham la 'bebs pa'i gnad/
[4473] lus spyi drang por bsrang ba ni rtsa mi 'chus pas rlung ngang gis dal ba'i gnad/
[4474] lag pa bsnol ba ni dbyings dang rig pa 'dre bar byed pa'i gnad/
[4475] mjing pa thad kar bsrang ba ni rlung yul la phul bas rang sangs la gtong ba'i gnad do/
[4476] /thal 'gyur las/
[4477] sprul pa sku yi bzhugs stangs ni/
[4478] /drang srong tsog pu la brten nas/
[4479] /chos nyid snang ba rang sprul pas/
[4480] /chos kyi mig gis mthong bar 'gyur/
[4481] ces so/
[4482] nges tshig ni/
[4483] sprul pa zhes pa lus la 'byung ba la sogs pa'i byed las sna tshogs par sprul zin dag par byed la/
[4484] de dag pas sgyu ma'i skur smin par byed/
[4485] bzhugs pa gnas sa rgyud la rten par byed de/
[4486] stangs ni de la brten pas khams gsum du mi ldog par byed de/
[4487] gser gyi mkha' lding la/
[4488] lus kyi tshogs pa dag byed pas/
[4489] /sprul pa sku yi bzhugs stangs nyid/
[4490] /su yis shes pas de gnad bstun/
[4491] /de nyid las grol sangs rgyas so/
[4492] /zhes so/
[4493] /longs sku'i bzhugs stangs ni/
[4494] dper na glang po che nyal ba dang 'dra ste/
[4495] kha sbub tu nyal bas lus kyi tshogs pa'i chos bcar la mnan pa'i gnad/
[4496] pus brang sbyar bas 'byung ba'i drod 'bebs pa'i gnad/
[4497] rkang pa'i sor mo phyir la phul bas g.yo byed las kyi rlung 'dzin pa'i gnad/
[4498] lag pa'i gre mongs sa la btsugs pas dbyings la rig pa 'dren pa'i gnad/
[4499] /mjing pa gyen la btegs pas rig pa dang dbyings mi 'bral ba'i gnad do/
[4500] /thal 'gyur las/
[4501] longs spyod rdzogs sku'i bzhugs stangs ni/
[4502] /glang chen nyal ba la brten nas/
[4503] /chos nyid rnams la longs spyad nas/
[4504] /pad+ma'i spyan gyis mthong bar 'gyur/
[4505] /ces so/
[4506] /nges tshig la/
[4507] longs ni 'dod yon lnga dag par byas nas/
[4508] chos nyid skye med kyi lam du 'dzud par byed la/
[4509] chos nyid mngon sum gyi gnad la mig gi dbang pos spyod pa'o/
[4510] /rdzogs pa ni lus kyi tshogs pa'i chos 'od gsal du grol bar byed pa'i thabs so/
[4511] /sku ni de dag smin pas 'khor ba las grol ba'o/
[4512] /de nyid gnad bstun pas gang zag de rtag tu chos nyid mngon sum la longs spyod pas/
[4513] longs spyod rdzogs pa'i sku zhes bya'o/
[4514] /bzhugs pa ni ting nge 'dzin gnas par byed pa'o/
[4515] /stangs ni khams gsum las 'das pa'i gnad do/
[4516] /gser gyi mkha' lding las/
[4517] chos kyi dbyings las longs spyod phyir/
[4518] /longs sku'i bzhugs stangs bstun byas pas/
[4519] /'dis ni sku gsum zhing la spyod/
[4520] /des na mchog tu lus kyi gnad/
[4521] /rnal 'byor che mchog gtso ba'o/
[4522] /zhes so/
[4523] /chos sku'i bzhugs stangs ni/
[4524] /dper na seng ge tshang du zhugs pa dang 'dra ste/
[4525] rkang mthil gnyis sa la phab pas 'byung ba snyoms pa drod kyi gnad/
[4526] lus 'gying tshugs su 'dug pas ye shes kyi rlung gi 'phen pa las kyi rlung gnon pa'i gnad/
[4527] lag sor bskum ste sa la btsugs pas 'phro ba las kyi rlung bzlog pa'i gnad/
[4528] ro stod gseng la bor bas nyams snang myur du 'char ba'i gnad/
[4529] rtsal mjing pa la bor bas dbyings rig dang dus thams cad du mi 'bral ba'i gnad do/
[4530] /thal 'gyur las/
[4531] chos sku'i bzhugs stangs seng ge yis/
[4532] /'khrul pa'i 'jigs pa kun bral nas/
[4533] /rdo rje'i mig gis mthong bar 'gyur/
[4534] /ces so/
[4535] /nges tshigs la/
[4536] chos ni lus kyi tshogs pa las grol bar byed la/
[4537] sku ni de dag rnam par dag pa las sgyu ma'i sku nyid dus thams cad du gnas pa'o/
[4538] /bzhugs pa ni ting nge 'dzin gnas pa las mi 'da' ba'o/
[4539] /stangs ni 'khor ba las thar bar byed pa'o/
[4540] /gser gyi mkha' lding las/
[4541] gang gis chos sku'i bzhugs pa'i tshul/
[4542] /gang zag gang gis lus kyi gnad/
[4543] /de dang mthun par sus shes pa/
[4544] /'dis ni chos sku bde chen la/
[4545] /rnal 'byor dag tu byed pa'o/
[4546] /zhes so/
[4547] /de ltar sku gsum gyi bzhugs stangs byas pas sku gsum gyi dgongs pa las mi 'da'o/
[4548] /de yang sprul sku tsog pu ni ma 'ongs pa'i dus na dka' thub la brten nas grol ba'i brdar byung la/
[4549] longs sku glang po ni ma 'ongs pa'i dus na bya bral lhun gyis grub pa'i ngang du grol ba'i brda dang*/
[4550] chos sku seng ge ni ma 'ongs pa'i dus na yang dag bag tsha med par grol ba'i brda'o/
[4551] /'byung ba'i lus kyi lta stangs sku gsum gyi lta stangs su 'grol ba ci yin snyam na/
[4552] sku gsum 'od gsal rang la yod pa'i snying la gnas la/
[4553] lta stangs byas pas rang la de ltar yod pa'i dgongs pa gsum mngon du byed pa ste*/
[4554] sku gsum rang chas su yod pas rang gi lta stangs sku gsum gyi lta stangs su 'gro ba yin no/
[4555] /lus kyi 'byung ba grang ba shas che bas sprul sku dang bstun na grang dro snyoms la/
[4556] tsha ba che bas chos sku dang*/
[4557] snyoms pas longs sku dang bstun na shis so/
[4558] /khyad par du snang ba'i 'phel myur ba yin no/
[4559] /lus 'dug stangs ma gcun na lus kyi rtsa 'dab na ye shes kyi rang gdangs yod pa mi slong la de ma bslangs na phyi'i nam mkha' la ye shes kyi snang ba mi 'char bas lta stangs gces so/
[4560] /tha mal pa ltar 'dug pas ye shes dngos su 'char mi srid la/
[4561] shar dus tha mal du 'dug na 'phel mi srid kyi steng du slar 'grib pa lta stangs gces pa yin no/
[4562] /de yang sbrul gyi rkang lag lus la yod kyang mi mngon pa de gcus na mngon pa ltar lta stangs kyi gnad las ye shes 'char ba yang de bzhin no/
[4563] /'o na bzhugs stangs gsum kho nar nges la gcig gam/
[4564] gnyis sam/
[4565] gsum mam yang na brgya stong la sogs par byung na ci sto zhe na/
[4566] 'gro ba rnams nyon mongs pa gsum gyis khams gsum du khrid par byed pa de las grol bar byed pas na gsum du nges la/
[4567] nyon mongs pa gsum las lus ngag yid gsum du smin pas kyang gsum du nges so/
[4568] /de yang thog ma srid pa las kyi 'khor lo las/
[4569] 'dod chags ma dag pa las gzugs su smin pa ni/
[4570] bya'i gzugs su byung bas bya ba dang byed pa ngag gtso che ba las grub ste/
[4571] lus su smin pa'i dus na yang smra ba la dga' zhing*/
[4572] brjod bya la gtsor byed cing 'dod pa che la/
[4573] 'dod chags la dga' ba cig 'ong*/
[4574] /de nyid rnam dag gi lam du gzung ba'i phyir/
[4575] longs sku'i bzhugs stangs bstan te/
[4576] /'gro ba de lta bus ni mchog tu longs sku'i bzhugs stangs rtag tu byas na/
[4577] chos nyid kyi don la mchog tu mkhas pa'o/
[4578] /yang srid pa'i 'khor lo las gti mug ma dag pa las gzugs su smin pa ni phag tu byung bas/
[4579] de nyid bag la nyal slong bar byed pa 'gro ba'i yid gtso che ba'i gzugs su smin pas/
[4580] 'di ni gzugs su smin pa'i dus na sems kyi 'gyur ba mang zhing blo 'gyur la rnam rtog che/
[4581] brjod pa la mi dga' la/
[4582] rtag tu gnyid la dga' ba 'ong*/
[4583] des ni chos sku'i bzhugs stangs la rtag tu gnas na/
[4584] chos nyid la dus gsum du gnas par nges so/
[4585] /yang thog ma zhed sdang ma dag pa las gzugs smin pa na/
[4586] sbrul du smin pa'i lus kyi byed pa gtso che ba'i gzugs su 'byung ba ste/
[4587] 'di nyid lus kyi bya ba la dga' zhing 'gro 'dod/
[4588] lus stobs che la lus bong rags
[4589] /lus kyi byi dor la dga' ba'i lus su byung ste
[4590] /'dis ni sprul pa sku'i bzhugs stangs la rtag tu gnas na sangs rgya bar nges so/
[4591] /des na bzhugs stangs gsum du nges so/
[4592] /'gro ba'i smon so lus ngag yid gsum du byung nas/
[4593] de dag gi bcings pa las grol bar byed pas na gsum kho nar nges la/
[4594] de las mang na mi dgos/
[4595] nyung na ma tshang bas gsum kho nar nges so/
[4596] /'di'i dus ngag gi gnad smra ba bcad pa ste/
[4597] thal 'gyur las/
[4598] ngag ni bslab dang gnas pa dang*/
[4599] /la bzla brtan par bya pa'o/
[4600] /zhes pas/
[4601] dang po ngag bslab pa ni/
[4602] smra ba je nyung tha mal gyi gtam smra ba bcad pa la thun chung ngu bslab/
[4603] /de nas ring du bslab/
[4604] skabs su smra rgyu med kyang gcig pu smra'o/
[4605] /gnas pa ni sngags dang brjod pa la sogs pa dge ba'i brjod pa mi dgag
[4606] /gzhan dang tshig 'bru gcig kyang mi 'dre'o/
[4607] /'di'i dus na lus kyi brdas don go bar byed pa'o/
[4608] /la bzla ba ni sngags la sogs pa brjod pa thams cad mi bya'o/
[4609] /brtan pa ni ci yang mi brjod pa'i ngang las mi 'da' bar byed pa ste/
[4610] lus kyi brda tsam yang mi bya ba yin no/
[4611] /sa bon gyi rgyud las/
[4612] ngag ni ji ltar lkug pa bzhin/
[4613] /su dang brda tsam nyid mi bya/
[4614] /'di ltar su yis byas pa'i mi/
[4615] /sems kyi 'phro 'du rang chod do/
[4616] /zhes so/
[4617] /ngag gi smra ba bcad pas brjod du med pa'i don rgyud la skye ste/
[4618] 'gro ba gzhan dang ngag ma 'dres pas lus 'byongs pa'i dgos pa yod/
[4619] lus 'byongs pas sangs rgyas dang byang chub sems dpa' dang*/
[4620] mkha' spyod kyi mkha' 'gro ma rnams kyis byin gyis brlabs nas lus sgyu ma'i skur grol ba'o/
[4621] /de nas brjod bya bkag pas ngag 'byongs te rtags su mi ma yin pa rnams dang brda phrad cing gtam zer ba dag 'ong*/
[4622] ngag gi brjod pa bkag pas yid 'byongs te/
[4623] de'i rtags su sngon du mi ma yin gyi gzugs mthong ba dang*/
[4624] de nas mngon par shes pa dum bu pa 'char ro/
[4625] /de ltar ngag gi gnad kyis lus sems kyi 'brel gcod pa'i gnad kyi gdams pa'o/
[4626] /sems kyi gnad du nam mkha'i mthongs su mig lta ba las rtog pa ci yang ma bsam ste/
[4627] thal 'gyur las/
[4628] sems ni dbyings la gtad pas 'grub/
[4629] /ces so/
[4630] /de ltar gtso bo lus ngag gnyis gcun pas sems zhor la 'chun nas dbyings rig 'char zhing khams su gyi 'ching ba gcod de/
[4631] sa bon gyi rgyud las/
[4632] 'di ltar lus ngag gsum gcun pa/
[4633] /chos kyi dbyings kyi snang ba la/
[4634] /'di yis goms par 'gyur ba yin/
[4635] /ces pa dang*/
[4636] lus dang ngag dang yid kyi gnad/
[4637] /shes shing bstun pas 'khor las grol/
[4638] /ces so/
[4639] /don gnyis pa gnad gsum la brten nas mngon sum rang thog tu dbab pa la gsum ste/
[4640] gnad gsum rdo rje'i chings su bsdams pa/
[4641] mngon sum rig pa'i rang ngo sprad pa/
[4642] de las snang ba'i 'char tshul bstan pa'o/
[4643] /dang po la gnyis te/
[4644] gnad gsum spyi'i chings bstan pa dang*/
[4645] bye brag rang gi gnad thog tu dbab pa'o/
[4646] /dang po ni sgo dang yul dang rlung rig gi gnad gsum ste/
[4647] thal 'gyur las/
[4648] gnad gsum man ngag 'bral mi bya/
[4649] /de yang sgo dang yul nyid dang*/
[4650] /rlung dang rig pa'i gnad nyid gtem/
[4651] /zhes pas/
[4652] dper na gnad la zin pa'i mtshon dang 'dra ste/
[4653] lus kyi rtsa rgyus sam don snying la sogs pa'i gnad la phog na ci byas kyang mi 'tshor bar 'chi ba dang 'dra bar/
[4654] gnad gsum gyis kyang chos nyid la 'gyur ba'i sa med de/
[4655] sgo'i gnad kyis mthong bar byed/
[4656] /yul gyi gnad kyis mi 'gyur bar byed/
[4657] rlung rig gi gnad kyis rtags tshad la 'bebs pa'o/
[4658] /de yang sgo'i gnad so pa dang 'dra/
[4659] /yul gyi gnad 'gron po dang 'dra/
[4660] rlung rig gi gnad jag pa dang 'dra'o/
[4661] /sos thebs pas 'dod pa'i mi 'gyur dbang med par zin la/
[4662] dgras 'ongs pas jag pa'i lag tu mi tshud mi srid pa bzhin du/
[4663] chos nyid mngon sum gyi gnad la mi theb mi srid do/
[4664] /de yang yul med na rten sa'i gzhi med la/
[4665] sgo med na 'gro ba'i lam stor/
[4666] rlung rig gi gnad med na shes rig nang du mi chod pas gnad gsum du nges la/
[4667] de las mang na mtha' yas pas gnad stor la/
[4668] nyung na don mi 'grub pas gsum du nges pa'o/
[4669] /gnyis pa bye brag rang gi gnad thog tu dbab pa la/
[4670] gnad gsum spyi'i rim pa nges pa dang*/
[4671] so so'i gnad la thog tu dbab pa'o/
[4672] /dang po ni lus ngag sems gsum mi 'gul zhing sgo dang yul dang rlung rig gcun pa ste/
[4673] mthong ba rgyud pa'i lung gis phye ba ni/
[4674] rang byung rig pa'i tan+t+ra las/
[4675] de ltar lus la sogs pa yi/
[4676] /gnad kun rab tu gzir ba yis/
[4677] /rig pa nyid dang mngon sum du/
[4678] /bla ma'i lung las shes pa yin/
[4679] /ces pa dang*/
[4680] thal 'gyur las/
[4681] dngos gzhi rang gi rgyud bsten na/
[4682] /lus kyi gnad dang ngag dang yang*/
[4683] /sems kyi gnad la brten pa yis/
[4684] /rlung ni ci nas dal byas te/
[4685] /rab tu 'phang pa las byung ba/
[4686] /lus dang sems kyi 'brel chad de/
[4687] /khams gsum du yang zlog pa min/
[4688] /ces pa dang*/
[4689] sgo ni sku gsum mig gis blta/
[4690] /yul ni sgrib byed bral ba'o/
[4691] /rlung rig dal bas ye shes 'grub/
[4692] /ces so/
[4693] /gnyis pa la sgo dang*/
[4694] yul dang*/
[4695] rlung rig gi gnad gsum las/
[4696] dang po ni/
[4697] tha mal pa'i lta lugs kyis ye shes mi 'char bas/
[4698] sku gsum gyi gzigs stang gsum la bslab ste/
[4699] dpal nam mkha' dang mnyam pa'i rgyud las/
[4700] chos kyi sku yi gzigs stangs kyis/
[4701] /khams gsum 'khor ba spyibs na 'don/
[4702] /longs skus srid pa'i gzhi ma 'jig
[4703] /sprul skus sangs rgyas zhing du sgrol/
[4704] /ces pa dang*/
[4705] yi ge med pa las/
[4706] mig ni nam mkha'i khams su brtag
[4707] /ces pa dang*/
[4708] gsang ba sgra rgyud las/
[4709] phab dang zlog dang zur gyis ni/
[4710] /gzigs stangs rnam pa gsum du grags/
[4711] /zhes so/
[4712] /de'ang sprul sku phab nas sangs rgya ba ni gdul bya la gzigs la/
[4713] longs sku la zur gzigs nas sangs rgya ba ni zhing khams la gzigs pa dang*/
[4714] chos sku bzlog nas sangs rgya ba ni gzhi la gzigs pa'o/
[4715] /rnal 'byor pa mig shas ngan pas sprul sku'i gzigs stangs bstun na mig mi 'grib pa'i dgos pa yod/
[4716] mig la skyon chags pas longs sku dang bstun na mig gsal ba'i dgos pa yod/
[4717] mig shas bzang bas chos sku'i ngang bstun na myur du snang ba tshad la phebs pa'i dgos pa yod do/
[4718] /de dag las ma g.yos na spyan gsum khong du chud par nges te/
[4719] chos sku la chos nyid kyi spyan yod pas gsung la/
[4720] de'i byin rlabs kyis ye shes dngos su mthong bas 'di nyid la thag chod/
[4721] longs sku la ye shes kyi spyan yod pas sku la/
[4722] de'i byin rlabs kyis rang gsal du mthong bas mkhyen pa rgyas/
[4723] sprul sku la shes rab kyi spyan yod pas thugs la/
[4724] de'i byin rlabs kyis sgra tshig dang bral bar mthong bas thos bsam sgom pa la rag ma lus par chos nyid kyi don khong nas 'char ro/
[4725] /de yang spyan gsum du lta ba ni chos nyid kyi spyan gyen la bzlog pas bag chags thur la sel ba'i gnad/
[4726] ye shes kyi zur la mnyam por bltas pas 'khor 'das ro mnyam du bsre ba'i gnad/
[4727] shes rab kyis phab nas bltas pas ye shes kyi snang ba dngos su 'bebs pa'i gnad do/
[4728] /gzigs stangs gsum du nges pa ci yin zhe na/
[4729] le lo can la longs sku/
[4730] brtson 'grus can la sprul sku/
[4731] btang snyoms can la chos sku'i gzigs stangs shis pas na gsum du nges so/
[4732] /nges tshig ni gzigs pas chos nyid la gzigs pas rnam dag sgrib pa zad pa'o/
[4733] /stangs kyis 'khor ba las grol bar byed pa'o/
[4734] /gnyis pa yul gyi gnad ni phyi'i dbyings kyi yul nam mkha' stong pa sprin dang bral ba yin no/
[4735] /nang gi dbyings kyi yul smin mtshams kyi mdzod spu la gtad pas dbyings snang mthing ga dang de las mched pa rnam lnga'i rang gdangs te/
[4736] thal 'gyur las/
[4737] dbyings ni phyi dang nang du ste/
[4738] /phyi ni sprin bral mkha' la 'dzin/
[4739] /bag rdul char gyis dengs dus su/
[4740] /mkhas pa mngon gsum gnad gzir dang*/
[4741] /nang gi sgron ma lam du bya'o/
[4742] /zhes so/
[4743] /de yang phyi rig pa 'char ba'i yul yin la/
[4744] nang nyams 'phel ba'i yul te/
[4745] rig pa dang nyams gnyis su med pa las 'khor 'das 'dres pa zhes bya'o/
[4746] /de'ang sa chu me rlung gi dngos po rags pa la yul du gtad pas mi grol te/
[4747] dang po snang ba 'char du mi 'dod/
[4748] phyis shar dus gtan kyang dngos po rags pa ltar shes pa'ang de dang mthun pa skye bas stong nyid bsam du med pa'i nyams nang nas mi 'char la/
[4749] nam mkha' stong pa la rig pa stong pa gtad pas/
[4750] yul nam mkha' dang mthun pa'i nyams stong gsal 'phro 'du dang bral ba phyal yas pa cig 'char bas/
[4751] dngos po mtshan dang bral ba'i dgos pa yod de/
[4752] sems sde las/
[4753] rnal 'byor nam mkha'i bya lam gnas/
[4754] zhes pa dang*/
[4755] sdud pa las/
[4756] don de gang yin man mkha' dag la brtag par gyis/
[4757] /zhes pa dang*/
[4758] yum bar ma las/
[4759] shes rab kyi pha rol tu phyin pa bsgom pa ni/
[4760] nam mkha' rnal 'byor du byed pa'o zhes pa la sogs pa lung dpag tu med do/
[4761] /de'ang yul phyi nang 'dres pa las mnyam pa ris med kyi lta ba zhes bya/
[4762] dbyings rig gnyis med kyi lta ba zhes bya/
[4763] dbyings rig 'dres pas 'khor 'das ro mnyam kyi lta ba zhes bya'o/
[4764] /'di nyid bstan bu las kyang*/
[4765] dbyings dang rig pa'i lta stangs ni/
[4766] /sgrib byed bral ba'i nam mkha' ltar/
[4767] /ces gsungs so/
[4768] /gsum pa rlung rig gi gnad ni/
[4769] yul dang sgo gnyis 'dzom dus rlung dal ba bsten pas rig pa btson du gzung ba zhes bya ste/
[4770] de'ang rlung ci nas kyang dal ba la phyir rgyang ring po 'phen zhing phyir bzung la gzhag pa gnad yin no/
[4771] /de yang rlung dang dal bas/
[4772] phyir rnal 'byor pa'i tshe rgyas pa'i grogs su 'gro la/
[4773] nang du rnam par rtog pa nub pa'i rkyen byed cing*/
[4774] gsang bar rig pa mngon sum du mthong ba'i las byed/
[4775] kho na nyid du zag bcas mi snang bar sangs rgya bar byed pa'o/
[4776] /de skad du'ang thal 'gyur las/
[4777] rlung ni ci nas dal bya ste/
[4778] /rab tu 'phang ba las byung bas/
[4779] /lus dang sems kyi 'brel chad de/
[4780] /khams gsum du yang zlog pa min/
[4781] /ces pa dang*/
[4782] rlung rig dal bas ye shes 'grub/
[4783] /rab tu 'phang ba las byung bas/
[4784] /lus dang sems kyi 'brel chad de/
[4785] /khams gsum du yang zlog pa min/
[4786] /ces pa dang*/
[4787] rlung rig dal bas ye shes 'grub/
[4788] /ces so/
[4789] /rig pa'i gnad lu gu rgyud dbyings kyi ra bar bzhag nas mi 'gul bar byed pa ste/
[4790] de nyid las/
[4791] rang ngo rig pa lu gu rgyud/
[4792] /'gro 'ong bral bas mkha' la bzung*/
[4793] /zhes pa dang*/
[4794] bstan bu las/
[4795] dbyings kyi nang du lu gu rgyud/
[4796] /rnam par gzhag cing 'bral mi bya/
[4797] /zhes so/
[4798] /de'ang rlung dal ba bsten pas bya ba dang bral ba'i don rgyud la skye/
[4799] rig pa lu gu rgyud ar la gtad pas rnam par rtog pa'i khungs zad nas/
[4800] 'khrul pa gzhi la log ste ye shes ma bu phrad pa'o/
[4801] /rig pa rlung dang bral nas 'gro 'ong du med pa ni rig pa la rang byan tshud pa'o/
[4802] /de yang khrid du byed na lus kyi gnad bstun pa la nyi ma lnga drug tu bya'o/
[4803] /de nas sgo spyad pa la de tsam cig tu bya'o/
[4804] /de nas yul btsal ba la nyi ma drug nas bdun byas la/
[4805] de nas mngon sum rang thog tu phab nas nyams su len pa'o/
[4806] /des ni shin tu 'byongs shing sgom shes pa 'byung ngo*/
[4807] /gzhan du 'al ma 'ol byas pas snang ba ra ri cig mthong nas/
[4808] yid ches med par khrid thon dus ci la zer cha med par pra yas pa dag 'byung nye bas de lta ma song ba dag tu bya'o/
[4809] /de la spyir gyis khrid mo che 'di 'debs dus sngon 'gro tshad la phebs pa brtson 'grus dang bcas pas sbyangs pas dngos gzhi la yid ches thun mong ma yin pa skye'o/
[4810] /dngos gzhi thebs par btab pas mngon sum la spro dga' khyad par can 'byung ngo*/
[4811] /rjes rgyab chos mtha' chod par bshad pas nyams len bskyang thub pa shes nas the tshom dang rtog mtha' chod de chos gzhan la yid mi smon pa'i dgos pa yod do/
[4812] /gnyis pa mngon sum rig pa'i rang ngo sprad pa ni/
[4813] rig pa rdo rje'i lu gu rgyud gser gyi skud pa nam mkha' la lding ba lta bu dbyings 'od gsal gyi snang ba dang bcas pa 'di ma 'khrul pa'i sangs rgyas ka dag lhun grub kyi rang gdangs te/
[4814] ngang la bltas pas rtog byed thams cad dag nas spros bral nam mkha' 'dra ba'i gdangs nang du shar bas/
[4815] dbyings rig gnyis su med pa'i dgongs pa shes rab byung gi ye shes dang zhal mjal/
[4816] thog ma'i kun tu bzang po dang skal ba mnyam/
[4817] 'di la goms pa tshad du phyin na rdos bcas 'od du 'grol ba/
[4818] ma phyin yang bar do'am rang bzhin sprul pa'i zhing bgrod/
[4819] 'gro drug 'khrul pa'i g.yang sa chod pa'o/
[4820] /zhes ngo sprad de/
[4821] rang byung bstan pa'i btsas las/
[4822] 'di ltar su yis mthong ba'i mi/
[4823] /thog ma'i kun tu bzang po dang*/
[4824] /skal ba nyid ni mnyam pa'o/
[4825] /zhes pa dang*/
[4826] thal 'gyur las/
[4827] lu gu rgyud kyi rang bzhin ni/
[4828] /rnam par rtog pa kun dag pas/
[4829] /ma 'khrul gzhi yi sangs rgyas so/
[4830] /zhes so/
[4831] /gsum pa de las snang ba'i 'char tshul bstan pa ni/
[4832] /dbyings 'od lnga'i rang gdangs lang ling du snang ba dang*/
[4833] lu gu rgyud la thig le phra mos 'brel ba dang*/
[4834] thog mar dkar zang zing skar ma 'phro ba lta bu las/
[4835] thig le kha dog lnga ldan dang*/
[4836] /re re ba dang*/
[4837] sum sbrel gyi bar gyi snang ba tshun chad de/
[4838] snga ma las/
[4839] de nas thig le mthong ba yin no/
[4840] /ces so/
[4841] /de'ang phyi'i 'od gsal la bltas pas nang rnam rtog bral te ris med mnyam par grol ba ni
[4842] ka dag gi rig gdangs dang*/
[4843] lhun grub kyi 'od gdangs gnyis phyi nang zung du 'brel bas/
[4844] dbyings rig 'du 'bral med pa'i dgongs pa zhes bya'o/
[4845] /gsum pa snang ba bzhi 'char ba'i rim pa la gnyis te/
[4846] ngo bo mdor bstan pa dang*/
[4847] rang bzhin rgyas par bshad pa'o/
[4848] /dang po ni/
[4849] snang ba bzhi ka'i dus su lus bzhugs stangs la gnas pa/
[4850] mig gzigs stangs la lta ba/
[4851] rlung rig ngang gis dal ba gsum gnad mthun la/
[4852] khyad par snang ba dang po gnyis su sbyangs pas phyi ma gnyis su rtsol ba la ma ltos par ngang gis 'byongs nas/
[4853] 'od gsal du grol ba yin pas na dbyings rig gnyis su med pa zhes bya'o/
[4854] /'di dag gi gnad du rig pa rdo rje lu gu rgyud dang mi 'bral bar bya ba ni gnad du byung la/
[4855] de'i don bshad na/
[4856] rig pa ni ngo bo rang bzhin thugs rje gsum dbyer mi phyed pa gzhi gnas dang de'i gdangs 'od rtsa dngas pa'i snang ba las gser gyi skud pa lta bu breng chags la 'khyog mtshams thig les sbrel ba la bya'o/
[4857] /rdo rje ni sangs rgyas sems can kun la ngo bo bzang ngan med par mnyam zhing mi 'gyur ba gnas pa'i cha nas bzhag la/
[4858] lu ni dper na chu'i lu ma bzang po las chu 'phel 'grib med par 'byung ba dang 'dra bar/
[4859] sku dang ye shes kyi 'phel sgo sna tshogs su lam snang ma rdzogs kyi bar la de las 'char bar byed pa'o/
[4860] /gu ni de nyid kyi nang du chos nyid phyin ci ma log pa'i lta ba dang sgom pa 'gugs par byed la/
[4861] rgyud ni 'khor 'das la khyab cing snang ba de'i tshogs rnams las/
[4862] sku dang*/
[4863] thig le 'phro ba dang*/
[4864] mched pa dang*/
[4865] 'du ba la sogs pa gsal bar byed pa'o/
[4866] /thal 'gyur las/
[4867] rlung rig dal bas ye shes 'grub/
[4868] /de las snang ba bzhir 'gyur te/
[4869] /chos nyid mngon sum snang ba yis/
[4870] /yid dpyod 'dzin pa'i lta ba bsnubs/
[4871] /nyams snang gong du 'phel ba yis/
[4872] /'khrul pa'i snang ba nub par byed/
[4873] /rig pa tshad phebs snang ba yis/
[4874] /sku gsum rtogs pa'i lam snang 'das/
[4875] /chos nyid zad pa'i snang ba yis/
[4876] /khams gsum 'khor ba'i rgyun thag bcad/
[4877] /ces so/
[4878] /de'ang snang ba bzhir grangs nges pa ni phyir nam zla dus bzhi'i 'phel zad pa dang*/
[4879] nang du lus ngag yid sems bzhi'i bcings pa las dgrol ba dang*/
[4880] gsang bar dbang bzhi'i nges pa ston pa dang*/
[4881] de kho na nyid du sgron ma bzhi'i snang ba nges pa la ltos nas bzhir nges so/
[4882] /go rims nges pa ni/
[4883] dang po'i gzhi chos nyid mngon sum ma mthong na lhag ma gsum gyi 'char gzhi med pas rten dang brten pa'i gzhir dang po chos nyid mngon sum gyi snang ba 'char ba'o/
[4884] /de nyid shar bas chos thams cad kyi don mthong bas rang byung gi ye shes rang las rnyed pa zhes bya'o/
[4885] /de nas mngon pa de nyams su ma myong na tshig tsam la 'bras bu mi 'byung ba las/
[4886] don nyams su myong bas de'i nyams gong 'phel du byung ba'o/
[4887] /de ltar nyams skyes pa'i tshad brtan par byed dgos te/
[4888] ma brtan na nyams la thug pa med pas chos la zin pa med cing*/
[4889] sangs la rgya rgyu mi 'byung ba las/
[4890] nyams brtan pa'i tshad la phebs pas/
[4891] rig pa tshad phebs kyi snang ba byung ba'o/
[4892] /rig pa'i snang ba tshad la phebs kyang de las gzhan du mi 'gyur na sku gsum 'bras bur 'dod pa dang khyad med la/
[4893] dngos snang mtshan ma'i chos la don gyi 'bras bu re ba thun mong ba rnams dang khyad med pa las/
[4894] snang nyams gzhi la thim ste/
[4895] phra rags kyi snang 'dzin nub nas/
[4896] ka dag chos zad la spyod pas chos nyid zad pa'i snang ba byung ba'o/
[4897] /de dag kyang dang po gnyis sprul sku/
[4898] tshad phebs longs sku/
[4899] zad pa chos sku'i snang ba lam du byas pas sku gsum lam snang du shar bas 'bras bu chos zad ka dag gi dbyings la thug pa'i phyir/
[4900] rang snang gi rtsal sku gsum rig pa'i ngang du thim pas/
[4901] rig pa ka dag gi 'bras bu/
[4902] rig pa'i dbyings nas gdod kyis rang rtsal sku gsum shar bas don byed pa zhes bya ste/
[4903] theg  pa gzhan nas ming yang mi grag pa'i snying po/
[4904] theg pa rgyal po'i dgongs pa zhes bya'o/
[4905] /gnad 'di rtogs dka' ba cig yin no/
[4906] /gnyis pa so so'i rang bzhin rgyas par bshad pa la bzhi ste/
[4907] chos nyid mngon sum/
[4908] nyams gong 'phel/
[4909] rig pa tshad phebs/
[4910] chos nyid zad pa'i snang ba rgyas par bshad pa'o/
[4911] /dang po la gnyis te/
[4912] mngon sum spyi'i 'brel dgod pa dang*/
[4913] rang gi mtshan nyid ngos gzung ba'o/
[4914] /dang po ni spyir mngon sum la kun rdzob tha snyad la grags pa'i mngon sum dang*/
[4915] don dam dbyings la mjal ba'i mngon sum gnyis las/
[4916] dang po la dbang po'i mngon sum gzugs sogs yul lnga snang ba'i rang bzhin dang*/
[4917] yid kyi mngon sum yul nye bar spyod pa rgyu mtshan nges pa'i rtog yul na snang ba dang*/
[4918] rang rig pa'i mngon sum nang du bde sdug la sogs myong ba ces pa'i snang ba dang*/
[4919] rnal 'byor gyi mngon sum nyid kyi don nye bar mjal ba de kho na nyid kyi phyogs la zhugs pa'i so so yang dag pa'i rig pa dang de'i snang yul gnyis su med pa'i ngang na gzung 'dzin dang bral bar myong ba'i nges pa ste/
[4920] rnam 'grel las/
[4921] thams cad las ni sems bsdus nas/
[4922] /nang gi bdag nyid g.yo med par/
[4923] /gnas na'ang mig gis gzugs dag ni/
[4924] /mthong ba'i blo de dbang skyes yin/
[4925] /ces bshad pa bzhin no/
[4926] /don dam dbyings la 'jal ba'i mngon sum ni rig pa'i ngo bo chos nyid snying ga na yod par nges te/
[4927] de'i rang gdangs snying nas mig tu 'brel ba'i phyir nyi ma dang 'od zer bzhin rgyu 'bras nges pa gtan tshigs kyis yid ches par mjal ba'o/
[4928] /de'i phyir 'jig rten pa dang 'das pa gnyis las 'di ni 'das pa'i mngon sum mo/
[4929] /'das pa la brjod bya shes pa gtso ba sems kyi rgyu mtshan nges pa dang*/
[4930] gnad gtems pa mthong ba gtso ba rig pa'i mngon sum gnyis las/
[4931] 'di rig pa'i mngon sum zhes bya ba yin no/
[4932] /gnyis pa rang gi mtshan nyid ngos gzung ba ni chos nyid mngon sum gyi snang ba zhes pa la/
[4933] chos nyid kyi sgra nye bar sbyar ba la bzhi las/
[4934] 'khor ba la chos/
[4935] myang 'das chos nyid ces pa'i 'di chos nyid do/
[4936] /snang ba la chos/
[4937] stong pa la chos nyid du brjod pa'i 'di chos nyid do/
[4938] /gnad med pas mi grol ba la chos/
[4939] yod pas grol nges pas chos nyid du grags pa'i 'di chos nyid do/
[4940] /dbyings la chos/
[4941] rig pa la chos nyid du grags pa'i gnyis ka dbyer med du 'dod pa'o/
[4942] /mngon pa ni dbang po'i spyod yul la dngos su bltar yod pa'o/
[4943] /de'ang yid dpyod la ma ltos pa ste/
[4944] yid dpyod kyi shes rab kyis gang du btsal yang rnyed pa'i dus med do/
[4945] /tshol mkhan mig can ma yin/
[4946] 'od gsal gzugs can ma yin pa'i phyir te/
[4947] sdud pa las/
[4948] shes rab kyis ni brtags na phung po'i gting mi rnyed/
[4949] /ces so/
[4950] /'od gsal gyi snang ba 'di tha snyad la grags pa'i gzugs can ma yin te/
[4951] phra ba rdul phran dang rags pa dngos po rang mtshan du 'di med pa'i phyir 'byung bzhi'i gnod pas gzhig cing gzhom du mi rung ba'i phyir ro/
[4952] /gzugs can ni gzhig cing gzhom rung du yod de gzugs kyi mtshan nyid de yin pa'i phyir ro/
[4953] /gsum ni rnam grangs te phyir lus ngag yi gsum gyi gnad gsum gyis gzhi bca' ba/
[4954] nang du chos nyid yul gyi gnad/
[4955] /'char byed sgo'i gnad/
[4956] rlung gi gnas pa'i gnad gsum gyis lam bsal ba dang*/
[4957] gsang bar goms pa tshad kyi rim pa/
[4958] smin pa rtags kyi rim pa/
[4959] mthar thug zad pa'i rim pa dang gsum gyis tshad gzung ba dang*/
[4960] bla na med par snang ba'o/
[4961] /smin pa thig le/
[4962] /rdzogs pa sku dang gsum gyis 'bras bu rdzogs pa'i phyir/
[4963] gsum tshan bzhir nges pas gsum zhes bya'o/
[4964] /yang na chos nyid la sku gsum lhun grub tu yod pa'i rang gdangs snang ba gsum phyir shar ba'i grangs/
[4965] chos sku'i rang gdangs nang myong ba rig stong*/
[4966] longs sku'i rang gdangs 'od lnga phyir gsal ba ye shes rang gsal/
[4967] sprul sku'i rang gdangs shar grol ris med shes rab kyi rtsal dang bcas pa gsum la ltos nas gsum zhes bya'o/
[4968] /de'ang gzhi gsum gyis gzhi bcas pas dngos po la tha dad med pa'i gnad dang*/
[4969] lam gsum gyis gegs bsal bas 'gro lam la nye ring med pa dang*/
[4970] tshad gsum gyis tshad la phab pas 'dra min dang chal chol med pa dang*/
[4971] 'bras bu gsum gyis zad sar bskyal bas yin min dang the tshom med pas na mngon sum zhes bya ste/
[4972] tha mal pa'i dus na dga' mi dga' btang snyom gsum mthong bas bde sdug bar ma gsum 'char ba/
[4973] bla ma'i gdams pa nyams su blang ba'i dus na dbyings rig chos gsum mngon par mthong bas so/
[4974] /chos nyid mngon sum la yid dpyod tshig gi sgro gdags su med pa'i gnad/
[4975] goms pa'i dus na 'od thig le sku gsum mthong bas 'khrul ba'i snang ba rang 'gags pa'i gnad/
[4976] tshad du phyin pas dus na gsal ba stong pa bde ba gsum mngon par mthong bas/
[4977] chos nyid rang zad pa'i gnad do/
[4978] /de ltar na gsum zhes grangs kyi gnas gzhan la brten nas 'bras bu cig car du grol bar nges pa'o/
[4979] /snang ba ni gang snang chos nyid snang la/
[4980] yul gang la snang na dbyings la snang*/
[4981] tshul ji ltar snang na 'od dang 'od khyim rig pa lu gu rgyud dang bcas pa snang*/
[4982] /snang ba de nyams su blangs pa las 'bras bu rdos bcas mi snang bar sangs rgya ba'o/
[4983] /de ltar chos nyid mngon sum gyi snang ba'i ngo bo dbyings rig 'od gsal snang ba ste/
[4984] yi ge med pa las/
[4985] skye ba med pa'i mngon sum sangs rgyas kyis/
[4986] /yul med rnam par dag pa'i snang ba mthong*/
[4987] /zhes pa dang*/
[4988] sgyu 'phrul las/
[4989] nor bu rin chen 'dod chags dpal/
[4990] /sangs rgyas kun gyi mngon sum pa/
[4991] /zhes so/
[4992] /nges tshig ni sku gsum gyi snang ba mthong ba ste/
[4993] rin po che rnam par brtsegs pa'i rgyud las/
[4994] mngon zhes bya ba mthong ba la/
[4995] /gsum zhes bya ba sku gsum gyi/
[4996] /zhing khams gtan la phebs pa'o/
[4997] /zhes so/
[4998] /dgos pa ni gnad 'dis gol sgrib med par grol te/
[4999] de nyid las/
[5000] chos nyid mngon sum gnad med na/
[5001] /mig med g.yang khar phyin pa 'dra/
[5002] /zhes so/
[5003] /gnad ni thal gyur las/
[5004] rgyang zhags 'gul ba med pa gnad/
[5005] /'di dus lta stangs gsum dang sbyar/
[5006] /ces pa dang*/
[5007] yi ge med pa las/
[5008] mig ni rab tu gnan bya ste/
[5009] /mig zur nyid las dbyings 'byung bas/
[5010] /mig ni nam mkha'i khams su brtag
[5011] /ces so/
[5012] /snang ba ni/
[5013] thal 'gyur las/
[5014] chos nyid mngon sum snang ba ni/
[5015] /dbang po'i sgo las nges 'thon te/
[5016] /sprin med pa yi mkha' la gsal/
[5017] /ces pa dang*/
[5018] gzhan yang rtsa dang 'khrul 'khor gyis/
[5019] /rang bzhin gnas pa'i ye shes lnga/
[5020] /chu bur mig gis mthong ba'o/
[5021] /zhes pa dang*/
[5022] rang shar las/
[5023] ye shes lnga ldan 'od kyi sku/
[5024] /lu gu rgyud du rab tu gsal/
[5025] /de yang 'gro dang 'ong ba dang*/
[5026] /'gul ba dang ni 'phrig pa'o/
[5027] /zhes pa dang*/
[5028] seng ge rtsal rdzogs las/
[5029] /rang snang rig pa'i dngos po de/
[5030] /ye shes gu lu rgyud du gnas/
[5031] /zhes pa dang*/
[5032] nor bu 'phra bkod las/
[5033] rgyang zhag chu'i sgron ma la yang dag par rdzogs pa'i sangs rgyas rig pa lu gu rgyud kyi sku yongs su gsal lo zhes so/
[5034] /nyams su blang lugs ni dang po thun chung la grangs mang du bya/
[5035] gnyis pa la thun bskyed cing yun bsring*/
[5036] /gsum pa la nyin mtshan med par nyams su blangs zhing*/
[5037] dbyings kyi ra bar rig pa bcug pa las mi 'gul bar byed de/
[5038] sgron ma 'bar ba las/
[5039] dbyings kyis rig pa'i rang yul byed/
[5040] /rdo rje nyid ni lu gu rgyud/
[5041] /'di nyid nang du gzhag par bya/
[5042] /zhes so/
[5043] /'bras bu ni/
[5044] /phyi'i dbyings snang la mig mi 'gul ba'i rang dus na/
[5045] nang du rig pa gzhi la gnas pas gdangs rang thim la 'khor nas/
[5046] glo ba'i rlung gi rta dang bral bas/
[5047] ye shes kyi nam mkha' dbyings kyi nam mkha' la thim nas ngo mnyam ris med du grol bas/
[5048] ka dag gi rig pa dbyings la ma g.yos par snying ga na ngang gis 'od gsal ba'i dgongs pa la rang bzhin gyis gnas te/
[5049] rnal 'byor pa de chos nyid gdod ma'i 'od gsal zin pa zhes bya bas 'khor ba ming med du stongs nas srid gsum gdar sha chod pa yin te/
[5050] thal 'gyur las/
[5051] des ni chos nyid mngon sum gnad/
[5052] /mthong ba tsam gyis shes pa dang*/
[5053] /de shes pa yis rtogs pa dang*/
[5054] /rtogs pa tsam gyis grol bar 'gyur/
[5055] /grol zhes bkrol ba ma yin te/
[5056] /nam mkha' dag ni nam mkha' la/
[5057] /thim nas rang bzhin dmigs med pas/
[5058] /ris med cha shas yod ma yin/
[5059] /mngon sum rnyed pa'i skal ldan pa/
[5060] /khams gsum 'khor ba ming med pas/
[5061] /srid gsum gdar sha chod pa'o/
[5062] /zhes so/
[5063] /gnyis pa nyams gong 'phel gyi snang ba la gnyis las/
[5064] /mdor bstan pa ni/
[5065] dbyings rig la gong nas gong du sbyangs pas/
[5066] phyir dbyings snang du rig pa lu gu rgyud dbyer med du gnas pa bzhin/
[5067] nang du ka dag gi stong dbyings la rang gdangs kyi rig dbyings gnyis med du gnas pas 'od gsal ma bu 'dres te/
[5068] snang nyams sna tshogs su 'phel ba ni/
[5069] thal 'gyur las/
[5070] nyams kyi snang ba gong 'phel ni/
[5071] /ye shes kha dog phyir byung nas/
[5072] /gyen 'greng ba dang rtsibs shar dang*/
[5073] /thig le sna tshogs sku nyid du/
[5074] /rags par snang ba'i yul la gsal/
[5075] /ces so/
[5076] /rgyas par bshad pa ni/
[5077] nyams gong 'phel ces pa'i nyams la gnyis te shes pa'i nyams dang*/
[5078] snang ba'i nyams so/
[5079] /shes nyams la 'jig rten pa'i shes nyams ting nge 'dzin gyis thob pa'i dga' bde sems chags pa glu gar la sogs pa byed snying 'dod pa rnams dang*/
[5080] 'das pa'i shes nyams stong gsal mtha' bral gyi rtogs tshad shes rab kyi rtsal dang bcas pa rnams te/
[5081] 'di nyid thog ma bar dang mthar goms pa las/
[5082] shes pa dga' bde'i nyams dang*/
[5083] mthar 'gyur gyi nyams dang*/
[5084] snang ba'i nyams dang gsum 'byung ba las/
[5085] dang po ni/
[5086] lus ngag gnad du gcun pas rlung sems bag la zha nas/
[5087] nang ting nge 'dzin 'od gsal stong pa'i ngang la 'byams pa dang*/
[5088] shes pa bag yangs gzung 'dzin med pa'i dga' bde yangs pa khrol chags su skyes kyang zhen 'dzin spu nyag tsam yang med pa ni rang bzhin gyi bsam gtan gnad du phebs pa las byung ba'o/
[5089] /bcos ma'i bsgoms pa las dga' bde byung ba ni nyams 'gyur ba shas che la rags pa 'khrab pa'am glu gar byed 'dod pa 'byung bas chags zhen du song la/
[5090] 'di ni dga' bder shar yang rang dbang thob pa'i dga' bde zhen med du shes pa'i khyad yod pa ni bcos nas bsgoms pa dang*/
[5091] rang bzhin gyis rlung du phebs pa'i bsam gtan gyi khyad du shes par bya'o/
[5092] /mthar 'gyur gyi nyams ni rlung nyams kyi snang cha ste/
[5093] srin bu me khyer lta bu dang*/
[5094] sprin lta bu dang*/
[5095] du ba lta bu dang*/
[5096] smug zil lta bu dang*/
[5097] zla ba shar ba lta bu dang*/
[5098] skar ma shar ba lta bu dang*/
[5099] nam sros pa lta bu la mthing ga'i snang ba yod pa lta bu dang*/
[5100] nyi ma shar ba ltar phyi nang zang thal bar snang ba lta bu dang brgyad de/
[5101] 'char nub dang gsal 'grib tu byung bas/
[5102] mi brtan tshugs mi thub 'gyur 'gro bas mthar 'gyur gyi nyams zhes bya ste/
[5103] rlung g.yo ba'i nyams yin pa'i phyir ro/
[5104] /'di dag byar yod de rlung sems dag dgos pa'i phyir ro/
[5105] /snang ba'i nyams ni/
[5106] rig pa'i rang gdangs 'od gsal chen po ste/
[5107] gnas skabs su phyir snang 'phel zhing tshad la phebs nas/
[5108] rang gdangs gzhi thim la nang du bzlog pas phyir gsal du zad dgos te/
[5109] lhun grub ka dag gi dbyings su thim dgos pa'i phyir ro/
[5110] /nang gsal du rang 'od kyi klong na rig pa sku dang ye shes kyi pho brang la ye bzhugs lhun grub chen por 'pho 'gyur med pa'o/
[5111] /des na 'dir snang ba'i nyams gtso ba ste/
[5112] shes nyams ni blo yin pas 'gyur zhing tshad mi thub ste kun brtags kun rdzob kyi rnam pa can dran byed tha dad pa tshu rol gyi rtog pas bsdus pa'i phyir/
[5113] 'di la tshod byed na sprin la tshod btsugs nas sbas skungs byed pa'i bya dang 'dra ste/
[5114] don rtog pa'i dus med de mthong ba rang thog tu mi phebs so/
[5115] /'di ni snang ba'i nyams te ye shes lnga'i kha dog gi snang ba mthong bas 'khor ba'i las kyi mtha' phyed gzung ba yul du snang ba las 'das la/
[5116] dbyings kyi snang ba mthong bas de'i steng du 'dzin pa rtog pa'i cha'i phyed med pa stong chad du 'dzin pa log pas 'khor ba'i cha'i sum gnyis las 'das la/
[5117] kun rtog gzhi gro rang sangs su dag pas 'dzin cha'i phyed pa snang ba rang mtshan du 'dzin pa log pas/
[5118] gzung 'dzin gang zag dang chos kyi bdag med rtog pa zhes bya'o/
[5119] /mdor na snang nyams rnams ye shes lnga'i kha dog gi snang ba dang*/
[5120] dbyings kyi snang ba gnyis su 'dus pa'o/
[5121] /gong 'phel ni/
[5122] snang ba de dag je bkra je legs je mang la song ba ste/
[5123] 'di la dag tshul gyis spyir bstan pa dang*/
[5124] snang tshul gyis bye brag tu bshad pa la gnyis las/
[5125] dang po ni/
[5126] 'khor ba'i bcings pa las grol tshul dang sbyar na/
[5127] snang ba de yang gyen 'greng dang*/
[5128] rtsibs shar dang*/
[5129] gru chad dang*/
[5130] dum bu dang*/
[5131] snam bu'i snang ba dang lnga rdzogs pas ye shes lnga'i kha dog la dbang thob nas/
[5132] 'dod chags dang*/
[5133] zhe sdang dang*/
[5134] gti mug dang*/
[5135] nga rgyal dang*/
[5136] phrag dong lnga mngon du rgyu ba'i bcings pa las grol te/
[5137] bag la nyal tsam las ma gtogs pa med pas 'khor ba'i phyed las 'das pa nyid do/
[5138] /de nas dra ba'i rnam pa dang*/
[5139] dra ba phyed pa dang*/
[5140] mig mangs ris dang*/
[5141] mig tshags kyi rnam pa lta bu dang*/
[5142] za 'og gur khyim lta bu mthong bas/
[5143] gzugs la sogs pa phung po lnga'i tshogs pas bdag tu byas pa las 'das pas/
[5144] 'jig rten gyi bdag sum gnyis las 'das pas/
[5145] chos nyid kyi mthong ba rnam par dag pa'i byin rlabs so/
[5146] /de nas ye shes dngos po dag pa'i dbyibs kyi snang ba/
[5147] ye shes mkhar thab kyi rnam pa 'dra ba dang*/
[5148] nyi zla zung sbrel gyi rnam pa 'dra ba dang*/
[5149] pad+ma brtsegs pa'i rnam pa 'dra ba dang*/
[5150] mchod rten brtsegs pa'i rnam pa 'dra ba dang*/
[5151] pad+ma stong ldan gyi rnam pa dang 'dra ba mthong bas/
[5152] 'byung ba lnga'i 'ching byed las 'das pa'o/
[5153] /de dag kyang gcig skyes gcig 'gags pas nyams zhes bya'o/
[5154] /de yang snga ma bas khyad par du 'gyur bas gong 'phel zhes bya'o/
[5155] /de ltar rig pas byung ba ni sngar dbang rim pas bsten pa las byung ba'o/
[5156] /gnyis pa snang tshul gyis bye brag tu bshad pa la/
[5157] ye shes lnga'i kha dog gi snang ba dang*/
[5158] dbyibs kyi snang ba gnyis las/
[5159] dang po ni/
[5160] rdo rje'i rigs rnam par dag pas/
[5161] me long lta bu'i ye shes kyi rang 'od kha dog dkar po'i rnam par 'char ba dang*/
[5162] de nyid rdo rje mi bskyod pa'i gdangs dkar ba la 'tsher bar 'char ba'o/
[5163] /de'i 'og tu de bzhin gshegs pa'i rigs rnam par dag pas chos kyi dbyings kyi ye shes kha dog mthing ga'i rnam par 'char ba dang*/
[5164] rnam par snang mdzad kyi gdangs mthing la gnag par 'char ro/
[5165] /rin po che'i rigs rnam par dag pa las/
[5166] mnyam pa nyid kyi kha dog ser po'i snam bu dang*/
[5167] rin po che 'byung ldan gyi gdangs rab tu 'tsher ba gser zhun sbyangs pa lta bur 'char ro/
[5168] /pad+ma'i rigs rnam par dag pa las/
[5169] so sor rtog pa'i ye shes kyi kha dog dmar po'i snam bu dang*/
[5170] snang ba mtha' yas kyi gdangs dmar ba la rab tu dmar ba byi ru'i mdog lta bur 'char ro/
[5171] /las kyi rigs rnam par dag pa las/
[5172] bya ba grub pa'i ye shes kyi kha dog ljang gu'i snam bur 'char ba dang*/
[5173] don yod grub pa'i gdangs rab  ljang in+d+ra nI la'i rnam pa ltar 'char ba'o/
[5174] /de dag gi phyi rim mthing ga rdo rje'i ra bas kun nas bskor ba ni/
[5175] ye shes de dag tha dad pa ma yin par mtshon pa'o/
[5176] /de las snang ba'i 'phel ni 'od lnga so sos gtso byas pa'i kha dog lnga lngar gsal ba ni/
[5177] rigs dang rigs kyi khyad par las byung ba'o/
[5178] /de nas ye shes kyi rlung rnam par dag pa las me long lta bu'i rkyen 'greng du snang ba ni/
[5179] de la brten nas nyams kyi 'phel 'byung ba'o/
[5180] /mnyam pa nyid kyi rtsibs shar du snang ba ni/
[5181] 'khrul pa'i snang ba zad du nye ba'i nyid do/
[5182] /de nas so sor rtog pa'i gru chad du snang ba ni/
[5183] 'byung ba'i phra ba 'gag pa'i dus so/
[5184] /bya ba grub pa'i re lde'i rnam pa tsam du snang ba ni/
[5185] ye shes kyi rang gdangs so sor gsal ba las byung ba'o/
[5186] /de nas chos kyi dbyings kyi ye shes yul gru tsam du snang ba ni rtog pa rags pa rnams 'gags pa las byung ba'o/
[5187] /de dag gi lam skye ba'i rim pa ni/
[5188] /brtson 'grus rab rnams la bar du zhag lnga lnga'o/
[5189] /'bring rnams la zhag bdun bdun/
[5190] tha ma rnams zhag nyer gcig nyer gcig na gong ma'i snang ba 'gags nas/
[5191] yang 'og ma'i snang ba de dag tu rnam par snang ba'o/
[5192] /kha dog dang dbyibs kyi bar 'dir ni thang cig tu gnas pa dag 'byung ngo*/
[5193] /de nas de dag nub nas kyang ye shes lnga'i dbyibs kyi rnam pa 'char te/
[5194] me long lta bu'i dbyibs mig tshags kyi rnam pa dang 'dra bar 'gyur ro/
[5195] /de ni kha dog rab tu spel legs pa las byung ba'o/
[5196] /de la goms pa las mig mangs ris su 'char te/
[5197] 'di ni sngon du 'gro ba tshad du phyin pa las byung ba'o/
[5198] /de nas mnyam pa nyid dra ba phyed par 'char te/
[5199] de ni rlung gi sbyangs pa dag pa las byung ba'o/
[5200] /de las dra bar snang ba ni sngon 'gro dag cing tshar chod pa las byung ba'o/
[5201] /de nas so sor rtog pa'i me tog gi tshom bur 'char ba ni/
[5202] gzigs stangs las 'grus pa las byung ba'o/
[5203] /de las pad+ma stong ldan du 'char ba ni sngon 'gro 'byongs pa las byung ba'o/
[5204] /de nas bya ba grub pa'i mtshon cha lta bur 'char ba ni/
[5205] rang bzhin ma bcos pa las byung ba'o/
[5206] /de las 'khor lo la sogs pa'i rnam pa sna tshogs su snang ba ni sngon 'gro mthar phyin pa las byung ba'o/
[5207] /de nas chos kyi dbyings kyi ye shes mkhar thab tu 'char ba ni/
[5208] rig pa mig nas drangs pa las byung ba'o/
[5209] /de las za 'og gur khyim lta bu ni sngon 'gro dag par byas pa las byung ba'o/
[5210] /de dag kyang brtson 'grus kyi khyad kyis zhag gsum dang*/
[5211] bdun dang*/
[5212] bcu bzhi na gcig skye gcig 'gag pa'o/
[5213] /de phan chad ni nyams gong 'phel gyi snang ba ste/
[5214] 'di dag ni sems kyi sngon 'gro'i dus na/
[5215] rtog pa tha dad par bslang ba de 'gags pa'i rtags yin no/
[5216] /de nas rig pa rang gi ngo bo'i snang ba 'char te/
[5217] 'od de dag thig ler 'char ba ni lu gu rgyud gcig tu 'dus pa las byung ba'o/
[5218] /de nas thig le gnyis 'brel du snang ba ni thabs dang shes rab rnam par dag pa las byung ba'o/
[5219] /de nas thig le lnga sbrel du snang ba ni ye shes lnga la byan tshud pa las byung ba'o/
[5220] /mngon sum gyi thig le dang 'brel lugs mi 'dra ste chung yod pa'i phyir ro/
[5221] /de phan chad ni nyams gong 'phel gyi snang ba ste/
[5222] thal 'gyur bas/
[5223] kha dog lnga yi 'od kyi kyang*/
[5224] /re lde tsam las gru chad snang*/
[5225] /yul gru tsam las mthong tshad do/
[5226] /zhes pa dang*/
[5227] rang byung gi rgyud las/
[5228] rang ngo mthong bas 'di ltar ro/
[5229] /yar mtshams las ni sor bzhi las/
[5230] /bral ba'i skyes bu skal bzang ba/
[5231] /'khor bar 'jug pa ga la srid/
[5232] /gru chad rnam par gang snang ba/
[5233] /sprul pa'i yon tan 'dis 'grub bo/
[5234] /mthong ba'i yul tsam gang snang ba/
[5235] /tshom bu la ni de bzhin no/
[5236] /phyir snang 'gags pa gang yin pa/
[5237] /skad cig ma ni bcu drug la/
[5238] /'di yang de ltar 'gyur ba'o/
[5239] /zhes so/
[5240] /gsum pa rig pa tshad phebs kyi snang ba la snang tshul spyir bstan pa dang*/
[5241] rang bzhin bye brag tu bshad pa gnyis las/
[5242] dang po ni/
[5243] de nas thig le re re'i nang du sku phyed ma re re snang ba ni sprul pa sku'i sbyang ba rnam par dag pa las byung ba'o/
[5244] /de nas sku rang rkyang re re snang ba ni sprul sku'i snang ba chos nyid mngon sum du mthong ba las byung ba'o/
[5245] /de nas sku de dag yab yum lnga lngar gyur pa ni longs sku'i ye shes tshad du phyin pa nyid do/
[5246] /de nas so so'i tshom bu'i dkyil 'khor dang bcas par snang ba la/
[5247] de nyid mu khyud kyi ra ba dang so so'i gtso 'khor du snang ba ni/
[5248] chos sku'i sbyang ba rnam par dag pa tshad du phyin pa las byung ba'o/
[5249] /'di ni rig pa tshad phebs kyi snang ba ste/
[5250] sngon 'gro'i dus na lus kyi bya ba dang*/
[5251] byed pa de dag gi 'brel tshad de phyis mi skye ba'i rtags so/
[5252] /de'ang dag bya dri ma re sbyong ba'i gnyen  po sngon 'gro la sogs pa gnad du phyin pa las snang ba de dag shar bar btags kyang bral 'bras dang dag bya dag byed kyi rgyu 'bras btags pa pa yin gyi/
[5253] des bskyed nas byung ba ma yin te/
[5254] ye shes rang yod kyi gdangs dri ma'i sgrib pa dag stobs kyis snang ba'i phyir ro/
[5255] /thal 'gyur las/
[5256] rig pa tshad phebs snang ba ni/
[5257] /longs sku'i mtshan dpe gsal bar ni/
[5258] /ma nges kha dog 'ja' tshon las/
[5259] /rigs lnga yab dang yum du snang*/
[5260] /zhes pa dang*/
[5261] bstan bu las/
[5262] de bzhin sku la thug gi bar/
[5263] /drug dang bcu dang lnga gsum la/
[5264] /gdon mi za ste longs sku'o/
[5265] /zhes so/
[5266] /gnyis pa rang bzhin bye brag tu bshad pa la
[5267] tshad phebs kyi nges tshig spyir bstan pa dang*/
[5268] tshad gsum bye brag tu bshad pa gnyis las/
[5269] dang po ni rig pa tshad phebs zhes pas/
[5270] rig pa ni gzhi gnas kyi rig pa mngon du gyur te/
[5271] lam srol du tshud pa las/
[5272] gzhi snang gi rang gdangs lhun grub kyi 'char sgo skur snang bas/
[5273] lam snang zad du nye ba las/
[5274] dkyil 'khor rdzogs pa rnams so/
[5275] /tshad ni dang po phyed sku nas sku'i dkyil 'khor rdzogs pa'i bar ro/
[5276] /phebs pa ni de las 'das sa med pas rnam par snang ba'o/
[5277] /de dag ni zla ba nya gang ba'i rnam pa dang 'dra ste/
[5278] yar gyi 'phel zad pas dkyil 'khor rdzogs te rang ngo la bcos su med pa'o/
[5279] /gnyis pa tshad gsum bye brag tu bshad pa la gsum ste/
[5280] phyi snang ba'o/
[5281] /nang lus kyi tshad/
[5282] gsang ba rig pa'i tshad do/
[5283] /dang po ni/
[5284] snang ba la dbang bsgyur zhing zhing khams 'od gsal du rdzogs pa ste/
[5285] thal 'gyur las/
[5286] de ltar phebs nas rdzogs pa'i tshad/
[5287] /thad ka'i dngos snang 'gags pa dang*/
[5288] /sa rdo'i snang ba bzhu ba dang*/
[5289] /rang shes ci la'ang tshud pa dang*/
[5290] /de btsud bems po 'gul ba dang*/
[5291] /rlung gi 'gyu ba'i tshad zin dang*/
[5292] /lus kyi rdul phran mthong ba 'byung*/
[5293] /cir snang gzugs skur rdzogs pa dang*/
[5294] /de las yab yum 'khril ba dang*/
[5295] /lnga lnga yab dang yum sbyor dang*/
[5296] /kun kyang mu khyud zlum po la/
[5297] /rnal 'byor lus kyang 'od gsal zhing*/
[5298] /'gro dang 'ong dang 'dug par snang*/
[5299] /thams cad rig pa tshad phebs so/
[5300] /zhes so/
[5301] /gnyis pa ni/
[5302] lus kyi rdos pa dag nas snying dbus su a dkar po las 'od zer lnga sgril mthongs khung gi nyi zhur ltar bar snang la 'od kyi skar khung gi nang shar bar zug cing*/
[5303] thor tshugs na ye shes kyi rlung gnas pas rang bzhin gyis 'degs par snang la/
[5304] mdzod spu nas 'od zer snang lnga 'dom gang du gsal zhing*/
[5305] lag pa'i sor mo lnga la 'od lnga phreng bas 'khrigs shing*/
[5306] /lus kyi ba spu'i sgo la sogs pa phyi nang gi cha rdul phran gyi khyon las chung ba re'i go na zhing khams grangs med na sangs rgyas dang sems can tshad med pa snang ba ni lhun grub kyi sgo brgyad shar ba'i snang ba kun 'dir lhag chad med par rang snang la snang ba yin la/
[5307] dung khang na'ang khro bo'i dkyil 'khor dang snying na zhi ba'i dkyil 'khor dang*/
[5308] lus kyi cha shas kun la rang bzhin sprul pa dang*/
[5309] 'gro 'dul sprul pa dang*/
[5310] sna tshogs sprul pa snang bas sangs rgyas kyi zhing na rang snang gi 'gro ba'i don mdzad par snang zhing*/
[5311] thugs rje'i sgo las mngon shes drug tshan rnams dang*/
[5312] chos thams cad shes pa'i shes rab 'char zhing*/
[5313] dag pa ye shes kyi sgo las sangs rgyas kyi zhing dag pa rang snang longs skur rdzogs pa dang*/
[5314] sems kyi dri ma dag cing rdul dad bral ba nyid thob pas/
[5315] sa dang sa'i bag chags rang dag pa ste thal 'gyur las/
[5316] tshad phebs lus kyang 'di ltar 'gyur/
[5317] /so so'i lus kyi rdul bral nas/
[5318] /bar snang 'od kyi skar khung snang*/
[5319] /de nas 'od zer lcags kyu'i dbyibs/
[5320] /phra zhing 'khril bas snang ba 'dzin/
[5321] /lus kyi rdos pa rang 'gags nas/
[5322] /zang thal dri med 'od kyi lus/
[5323] /dbus na a yi mtshan ma dang*/
[5324] /mdzod spu'i 'od zer 'dom gang tshad/
[5325] /thor tshugs rlung gis 'degs par snang*/
[5326] /zhi sku lag pa'i sor mo las/
[5327] /'od kyi phreng ba rnam par 'khrigs/
[5328] /sgra med sems kyi spyod pa ste/
[5329] /mgo bo thod pa'i gzhal yas las/
[5330] /he ru ka rnams mngon par 'byung*/
[5331] /'di dus rang lus tshad la phebs/
[5332] /zang thal sku gsum gcig 'dril ba'o/
[5333] /zhes so/
[5334] /gsum pa gsang ba rig pa'i tshad ni/
[5335] phra rags 'gyu ba'i sems dag kyang*/
[5336] /kun gzhi rnam shes tsam gyi sems yod la/
[5337] /rig pa'i yon tan mngon shes dang spyan chags pa med pa shar ba ste/
[5338] de nyid las/
[5339] 'di dus sems ni gsal ba dang*/
[5340] /mngon par shes pa drug rnams dang*/
[5341] /ring dang lkog tu gyur pa yi/
[5342] /chos rnams skad cig gis shes 'gyur/
[5343] /tshad med sangs rgyas zhing rnams dang*/
[5344] /de bzhin sku yang sems la snang*/
[5345] /stong pa'i sems la dri ma zad/
[5346] /rang bzhin mi g.yo stong gsal brnyes/
[5347] /ma 'dres mnyam rdzogs dbyings la khyab/
[5348] /snang mdzad gsal bas du ma bral/
[5349] /cha shas med pas spros med do/
[5350] /zhes so/
[5351] /de'ang snang ba gong ma gnyis su nyon yid dang yid shes kyi dri ma mngon gyur sbyangs nas/
[5352] /'di thob pa'i tshe tshogs brgyad kyi dang po bdun dag pas/
[5353] phra rags kyi dri ma las grol zhing*/
[5354] lus sems kyi 'brel chod pas/
[5355] phyi snang ba'i yul rig pa la snang zhing*/
[5356] dpyod byed rnam shes kyi cha kun gzhi rnam par shes pa'i dbang pos bdag rkyen byed pa ni/
[5357] skar mda' nam mkha' la rgyug pa'i tshod tsam du skad cig ma la dpyod byed rang shar ba de rang grol bas gnyen po logs pa la mi ltas par dag pa ni/
[5358] snang ba gong ma gnyis kyi dus su rlung phyir 'phangs shing nang du ma bzung bas/
[5359] rtog pa skad cig gnyis par mi sdod pa'i rtsal 'byongs pa las byung ste/
[5360] lus zang thal la/
[5361] rnam shes kun gzhi'i cha rtog med yul rig pa me stag 'phro ba bzhin gsal dngas pa/
[5362] phyir zhing snang dang nang da rang snang gi snang cha gnyis mthong bas lus sems 'bral chod de/
[5363] khams gsum du phyir mi ldog pa'i sa mchog dkyil 'khor chen po grub pa ni/
[5364] yang thal 'gyur las/
[5365] de ltar snang ba'i dus rnams su/
[5366] /lus sems 'brel ba chod pa ni/
[5367] /zag bcas zad pa'i lus las kyang*/
[5368] /phyir 'byung mtshan nyid gsal ba'i sems/
[5369] /skar mda' 'phro ba'i tshul gyis kyang*/
[5370] /nam mkha'i khams su gsal bar mthong*/
[5371] /de nyid thog ma'i dus rnams su/
[5372] /rlung dang bral ba dag las kyang*/
[5373] /'bad cing dag pa rlung gi las/
[5374] /lus las phyi rol 'phangs las byung*/
[5375] /mthong byed gnyis kyi cha las kyang*/
[5376] /lus ni 'od gsal dag pa la/
[5377] /sems ni me stag 'phro ba bzhin/
[5378] /gcig tu mi gnas rang gsal gzhi/
[5379] /snang cha gnyis kyi tshul du byung*/
[5380] /'dis ni lus sems 'brel bcad nas/
[5381] /khams gsum ldog pa ma yin no/
[5382] /zhes so/
[5383] /'di'i dus su mthong byed kyang kun gzhi rnam par shes pa'i cha skar mda'am me stag 'phro ba lta bu dang*/
[5384] rig pa'i thugs rje shes rab kyi cha gnyis yod pas/
[5385] mthong bya phyi nang gnyis mthong ba'i shes pa'i char byung ba'o/
[5386] /'di'i dus su gnyen pos ched du lta stangs 'cha' ba la sogs pa med de/
[5387] rtag tu chos nyid kyi 'khor lo las mi 'da' bas/
[5388] nyams len gyi tshad rdzogs pa zhes bya'o/
[5389] /bzhi pa chos nyid zad pa'i snang ba la gnyis te/
[5390] zad tshul mdor bstan pa dang*/
[5391] rang bzhin rgyas par bshad pa'o/
[5392] /dang po ni/
[5393] sngar tshad phebs zla ba nya ba lta bu'i snang ba las/
[5394] rang gdangs dbyings su thim pa'i tshul ni/
[5395] de las zla ba mar 'bri ba ltar/
[5396] yang sku de yal nas thig le la thug pa la sogs pa dang po'i sems la nges par snang ba'o/
[5397] /de ni snod bcud chags gnas 'jig stongs bzhi'i rim pas snang ba bzhi'i dag tshul la go rims kyis sbyar te/
[5398] skye rga na 'chi bzhi'i 'phel zad pa dang yang mtshungs shing*/
[5399] phyi snod kyi chags lugs zhig pa dang*/
[5400] nang bcud kyi sems can gyi tshe'i tshad yar skye ba dang*/
[5401] mar 'grib pa zad pa'i rtags so/
[5402] /de dag ma zad na bdag khams gsum las mi grol bas so/
[5403] /de ltar phyi snod kyi 'jig rten zad pas/
[5404] rten sa med pas/
[5405] ldog pa'i sa med pa'i gnad/
[5406] nang bcud kyi sems can zad pas skye rgyun chad pas/
[5407] da rig pa nyid 'chi ba dang bral ba'o/
[5408] /de nas snang ba ci'i ngo bor yang grub pa med de/
[5409] 'di yin 'di min gyis brjod par dka' bas/
[5410] chos nyid zad pa zhes bya ste don gyi 'bras bu'o/
[5411] /'bras bu ni gang zag gis 'di yin 'di min brjod par dka' ste bsam gyis mi khyab pa'i phyir ro/
[5412] /de'ang chos zad pa ni tshad phebs kyi tshe phyi yul nang lus kyi chos rdos bcas pa yin pa zad pa la 'dir kun gzhi rnam shes pa'i chos sems kyis bsdus pa rnams zad nas/
[5413] kun gzhi'i cha sgo gsum gyi chos nyid du gnas pa rtsa ba'i ma rig pa de zad par sbyong ba dang*/
[5414] 'khrul pa'i chos la ltos na/
[5415] snang ba'i 'od gsal skye 'jig med pa de chos nyid don dam du gnas pa las/
[5416] chos nyid gnyis po de zad par yong bas chos nyid zad pa zhes bya ba yin la/
[5417] snang ba ni de snga lhun grub kyi snang ba yod pa nang thim la cha cha nas song dus/
[5418] ka dag gi snang ba sprin med pa'i nam mkha' lta bur ngang gis dag pa la dar cig gnas pas snang ba zhes bya ste/
[5419] dngos po dang mtshan mar snang ba lta bu ni ma yin no/
[5420] /'di'i dus na chos tsam du yang dmigs pa med pas chos nyid zad pa ste/
[5421] chos can yul dang*/
[5422] chos nyid de'i stong pa 'dzin cha yul can gyis bsdus pa/
[5423] khams gsum pa'i sems sems byung kun gzhi dang bcas pa ldog pa'i dus so/
[5424] /zad lugs ni/
[5425] rim gyis dang*/
[5426] cig car gnyis las/
[5427] rim gyis zad pa ni snang ba bzhi tshad du phyin pa'i dus so/
[5428] /cig car zad pa ni dang po chos nyid mngon sum mthong nas goms par byas pas/
[5429] nyams gong 'phel la sogs pa'i snang ba ma skyes par zad pa yang yod de/
[5430] 'di ni blo mchog cig car ba zhes bya'o/
[5431] /de'ang sngon du sbyangs pa'i las 'phro can bla ma la gus pa gzhan las che ba re re tsam gyi zad lugs srid pa tsam mo/
[5432] /gnyis pa rang bzhin rgyas par bshad pa la/
[5433] ngo bo/
[5434] nges tshig
[5435] rang bzhin/
[5436] chos nyid
[5437] sa mtshams dang lnga las/
[5438] chos nyid zad pa'i ngo bo ni/
[5439] phyi 'od lnga'i snang ba sku dang bcas pa zad/
[5440] nang rdos bcas rtog tshogs dang bcas pa zad/
[5441] nyams snang gi yul zad de/
[5442] ka dag gi snang ba nam mkha' lta bu'i ngang la rig pa gnas pa ste/
[5443] thal 'gyur las/
[5444] chos nyid zad pa'i snang ba ni/
[5445] /nyams kyi snang ba stongs nas ni/
[5446] /lus zad dbang po'i yul yang zad/
[5447] /rtog tshogs 'khrul pa las grol nas/
[5448] /brjod gzhi'i tshig dang bral ba'o/
[5449] /zhes so/
[5450] /nges tshig ni/
[5451] chos zhes pa lus ngag sems kyi tshogs pa'i chos nyon mongs dang bcas pa yin la/
[5452] nyid ni sbyong byed lam gyi snang ba 'od gsal bsgom pa'i cha dang bcas pa ste/
[5453] zad pa ni stongs pa ste/
[5454] blo'i sgom pa yul snang dang bcas pa rang log nas med la/
[5455] mi dmigs pa zhes bya ste/
[5456] de nyid las/
[5457] de ltar chos nyid nges pa'i tshig
[5458] /chos shes tshogs shing 'dus pa la/
[5459] /bya ba byed dang mtshan nyid 'dzin/
[5460] /rang snang stong par byed pa la/
[5461] /so so'i rigs rnams 'dzin pa'o/
[5462] /nyid ni bcos pa med pa la/
[5463] /lhug par gnas pas rnal mas khyab/
[5464] /so ma gnyug ma dkyus ma la/
[5465] /sgra tshig ming gi grangs zad pa'o/
[5466] /zhes so/
[5467] /rang bzhin ni/
[5468] phyi nang gi snang sems zad de nam mkha' sngo skya'i gdangs ltar ka dag gi rang gdangs tsam la spyod pa ni/
[5469] rtsal rdzogs las/
[5470] 'di dus zad pa'i mtshan nyid ni/
[5471] /bya bral nam mkha' ji bzhin no/
[5472] /zhes so/
[5473] /chos nyid la gnyis las/
[5474] /snang ba'i chos nyid ni/
[5475] /phyi nang gi rdos bcas zad pas rtsa rlung zad/
[5476] de zad pas sems la brten pa'i bag la nyal kun nas ldang ba'i mtshan nyid can gyi dri ma phra ba sa bon gyi cha rnams kyang zad de/
[5477] rgyun gyi ting nge 'dzin la gnas pas chos nyid kyi 'khor lo las mi 'da' zhing*/
[5478] spyan dang mngon shes chen po la dbang bsgyur bas khams gsum chos kyi rgyal pa'i rgyal tshab tu dbang thob pa la/
[5479] kun gzhi phra mo shes bya'i sgrib pa rabs chad po dar dkar gyi yol ba tsam gyis chod pa ma gtogs pa sgrib pa med pas/
[5480] lam gyi chos zad pa'i 'bras bu zhes bya ste/
[5481] de bsal nas sangs rgyas kyis sgrib pa mtha' dag dang bral ba nang dbyings ka dag gi chos skur 'jug pa rab tu zhi ba ni/
[5482] thal 'gyur las/
[5483] rang sangs dengs pa'i chos nyid ni/
[5484] /'byung ba dengs pas rdos pa 'gag
[5485] /rdul dang phra rab mthar 'gags nas/
[5486] /cha shas tsam yang gnas pa min/
[5487] /nyon mongs dengs pas 'khrul pa dang*/
[5488] /rtog bral zhen pa mi gnas pas/
[5489] /bag la nyal dang kun nas ldang*/
[5490] /rdul cha tsam yang mi gnas so/
[5491] /de ltar phra rags dengs pa yis/
[5492] /phung po lnga yang mthar gyis phra/
[5493] /'byung ba bzhi yi lus zad nas/
[5494] /thams cad ye shes rdzogs sku'o/
[5495] /rtog med ting 'dzin rang gnas te/
[5496] /bcos ma'i tshogs las 'das pas na/
[5497] /chos zhes tshig tu mi gnas so/
[5498] /zhes so/
[5499] /stong pa'i chos nyid ni/
[5500] rtsa rlung rags pa zad pas sems dang sems byung zad de/
[5501] sku dang ye shes kyi snang cha tshad phebs zla ba nya ba lta bu'ang nang dbyings su nub nas ka dag gi snang ba la gnas pas/
[5502] chos sku'i snang ba lte 'bras bu'i chos nyid rang snang ba zhes bya bar brjod pa ni/
[5503] yang snga ma las/
[5504] rgyu dang 'bras bu'i chos nyid ni/
[5505] /rtog pa rags pa'i khungs 'gags nas/
[5506] /dran pa rang dag rgyud las kyang*/
[5507] /rten 'brel rlung nyid rnam dag pa/
[5508] /rgyu las byung ba'i chos nyid do/
[5509] /ka nas dag pa'i rang bzhin la/
[5510] /gcig dang du ma'i grangs zed de/
[5511] /sku dang ye shes med pa dang*/
[5512] /chos rnams zad pa'i sar phyin pa/
[5513] /'bras bu'i chos nyid yin par 'dod/
[5514] /ces so/
[5515] /de'ang tshig phyi ma 'di gsum la 'khrul nas/
[5516] 'bras bu'i ka dag la sku dang ye shes med par 'dod pa'i snying tig pa byung bas/
[5517] de ni nor ba chen po ste/
[5518] phyir snang gdangs kyi sku dang ye shes shel 'od nang du log pa lta bu'i cha la de skad gsungs pa de'i dgongs pa ma lon par zad do/
[5519] /don la nang dbyings su med na lhun grub dang 'gal ba dang*/
[5520] 'dus ma byas yin pas phyis med gtan brlag tu song ba dang 'gal ba dang*/
[5521] yang dbyings las sku dang ye shes kyi 'char gzhi las sems can gyi don 'byung ba dang 'gal ba dang*/
[5522] kun tu bzang po gzhi'i dbyings dag pa mthar phyin nas sems can dang sangs rgyas la lam ston pa'i thugs rje dang mdzad pa bstan pa dang 'gal ba la sogs pa skyon du pa yod pas/
[5523] nyes cha de lta bu khas blang bar mi 'os so/
[5524] /lnga pa sa mtshams ni/
[5525] tshad phebs yol nas zad pa'i mgo rtsom dus na rang gi rkang lag bzhi'i sor mo 'od lngar gsal ba tsam yod pas/
[5526] skabs 'di nas nang dbyings su phar 'jug pa dang*/
[5527] phyir snang du tshur ldog pa'i sa mtshams yod de/
[5528] de'ang sku'i rnam pa des da res sems can gyi don dngos su rgya cher mi 'byung na/
[5529] sor mo'i 'od la rig pa gtad pas/
[5530] phyi snang dang*/
[5531] rang lus kyi 'od gsal rnams nang dbyings su je thim la 'gro zhing*/
[5532] thad ka'i dngos snang mthing ga dag pa tsam las/
[5533] 'od lus su yal ba shel 'od nang du thim pa ltar/
[5534] lus dang snang ba'i rang gdangs kyang log ste/
[5535] nang gsal lhun grub rin po che'i sbub na sku dang ye shes kyi gting gdangs tsam la rig pa bzhugs nas/
[5536] phyir snang mthing gar snang ba'i cha tsam yang med par shel gong rang dwangs su grib ma la gnas pa bzhin/
[5537] rig pa chos skur sangs rgyas te 'khyil ba'o/
[5538] /phyir snang du tshur log na sku des sangs rgyas kyi mdzad pa dang mtshungs pa ma 'grub pa'i rtags te/
[5539] de'ang skye ba dang 'jug pa la dbang ba las rig pa sems can la thugs rjes gtad pas ci yang med pa ka dag gi snang ba de rang log nas/
[5540] 'khrul snang gi snang ba 'di me long gi gzugs brnyan ltar snang zhing*/
[5541] rang gi sku de yang chu'i zla ba ltar ye shes sgyu ma'i skur rang snang la zang thal bas 'byung ba'i gnod pa dang bral zhing rdo rje'i sku thob pa ste/
[5542] sems can gyi don du 'pho ba chen mo'i skur bzhengs pa zhes bya'o/
[5543] /gzhan gyi mig ma dag pas rdos bcas tsam las zang thal du mi mthong ste/
[5544] slob dpon chen po bi ma la dang*/
[5545] pad+ma bzhin no/
[5546] /de nas skye ba dang 'jug pa gnyis la dbang thob pas/
[5547] skad cig la sangs na'ang rgyar yod la/
[5548] sems can kyi don 'khor ba ma stongs kyi bar du mdzad na'ang rang dbang 'byor ba'o/
[5549] /skye ba la dbang ba ni/
[5550] nang dbyings su 'jug khar sems can sum stong la rig pa bcug pa thams cad dus gcig tu grol ba'i mthu chen po thob la/
[5551] srin bu rnams kyang 'od du dengs pa'o/
[5552] /skye ba'i dbang thob pas gang ci 'dod par sprul nas sems can gyi don lhun grub tu byed pa'o/
[5553] /'jug pa la dbang ba ni/
[5554] bems po la rig pa bcug na'ang 'gul ba dang skad 'byin par byed de/
[5555] pad+ma dang dpag bsam gyi shing dang nor bu la sogs pa las chos kyi sgra 'byung bas sems can thams cad smin pa dang*/
[5556] zas gos kyi char 'bebs par byed do/
[5557] /de'ang skye ba dang 'jug pa la dbang ba'i 'di gnyis zad pa'i rjes nang dbyings su 'jug kha ma der thob pas/
[5558] sems can kyi don du tshur mi log na bar dor sems can sum stong cig car du grol bar byas nas dbyings su 'jug la/
[5559] byed na skye ba la dbang bas tshur log ste rim gyis sum stong grol bar byas nas/
[5560] skye 'jug du mas bskal pa zhing gi rdul snyed du sems can gyi don ji lta bu'ang mdzad de/
[5561] sa'i gter dang*/
[5562] nor bu dang*/
[5563] chos kyi rnam grangs la sogs pas dus ring po zhig na phan pa 'grub na'ang de'i thabs la skad cig kyang yol ba med pas/
[5564] gzhan las thugs rje rmad du byung ba dang 'phrin las gzigs pa 'jug pa'i phyir/
[5565] bdag cag gi bla ma dam pa bi ma la dang pad+ma 'byung gnas ches 'phags pa de lta bu la brten pa rnams 'di'am bar dor gdon mi za bar grol bar nges so/
[5566] /tshul 'di dag gsang ba spyod pa sa bon gyi rgyud las/
[5567] nang lus zad pa'i sar phyin tshe/
[5568] /sor mo la sogs de bzhin snang*/
[5569] /'di gtad 'byung ba rang dengs so/
[5570] /skye dang 'jug pa'i khyad par gyis/
[5571] /chos kun zad pa'i rang sa la/
[5572] /ci yang 'dzin pa med par ni/
[5573] /gnas pa yin no sprul pa'i sku/
[5574] /'dis ni 'jug pa'i shugs kyi dbang*/
[5575] /skye ba'i rang dbang sus thob pa/
[5576] /de yang de la gtad nas ni/
[5577] /yang dus 'di ltar byas pa na/
[5578] /snang ba'i rang sgra sil  skad de/
[5579] /mngon du log ste 'khrul par snang/
[5580] /'dis ni sems can don kun byed/
[5581] /rig pa mnyam par gcig pa'i phyir/
[5582] /stong phrag gsum rnams sems can gyi/
[5583] /'pho ba chen mo 'dis 'grub bo/
[5584] /de bzhin rim dang cig car gyi/
[5585] /lus ni 'di yis 'grub pa yin/
[5586] /de kun lus zad tshad las grol/
[5587] /'di kun 'bras bu nges pa yi/
[5588] /sa mchog dkyil 'khor chen po 'grub/
[5589] /ces so/
[5590] /de ltar snang ba bzhir shar ba de yang lam skye ba'i rim pa zhes bya ste/
[5591] dper na skas kyi gdang bu dang 'dra'o/
[5592] /de yang lam gnas pa'i cha nas 'char byed ma 'gags la/
[5593] lam thob pa'i cha nas cir yang ma grub pa med do/
[5594] /de ltar snang ba bzhi tshad du phyin pas 'di nyid la zag bcas mi snang bar sangs rgya bas na/
[5595] theg pa thun mong ba rnams las khyad par du 'phags pas/
[5596] chos 'di dang phrad nas brtson pas nyams su len pa la 'bad par bya ste/
[5597] de nyid la/
[5598] sangs rgyas 'grub par 'dod pa'i mis/
[5599] /'di thabs ldan na de bzhin no/
[5600] /gzhan spyod snyems byed nyid yin pas/
[5601] /dngos po mthong ba ma yin no/
[5602] /de phyir 'di kun dkon pa'i tshig
[5603] /rtag tu rin chen gter 'di ltos/
[5604] /zhes so/
[5605] /don bzhi pa mtha' rten gyi man ngag bzhi po gong ma rnams kyi rgyab rten nam nan chags su byung ba ste/
[5606] de yang mi 'gul ba gsung la gzhi bca' ba/
[5607] sdom pa gsum gyis tshad bzung ba/
[5608] thob pa gsum gyis gzer gdab pa/
[5609] gdeng bzhis grol tshad bstan pa rnams/
[5610] thal 'gyur las/
[5611] de la mtha' rten yid ches bya/
[5612] /mi 'gul gsum la gzhi bcas pas/
[5613] /rlung sems gnad la phebs pa'o/
[5614] /sdod pa gsum gyis tshad bzung bas/
[5615] /rmi lam zlog dang lus ngag yid/
[5616] /rtags dang tshad ni nges gzung ba'o/
[5617] /thob pa gsum gyis gzer gdab pas/
[5618] /zag bcas phung po mi snang ba'o/
[5619] /zhes pa dang*/
[5620] mu tig phreng ba las/
[5621] tshad ni gdeng bzhi'i rnal 'byor nyid/
[5622] /ces so/
[5623] /dang po mi 'gul ba gsum gyis gzhi bcas pas mya ngan las 'das pa'i gzhi things pa ni/
[5624] lus kyi mi 'gul ba gsum gyis gnad gzir ba dang*/
[5625] ngag gi mi 'gul ba gsum gyis lam bsal ba dang*/
[5626] sems kyi mi 'gul ba gsum gyis 'phrang bcud du dril pa'o/
[5627] /dang po lus kyi mi 'gul ba gsum la/
[5628] khyab pa bzhugs stangs kyi mi 'gul bas rtsa gnad la dbab pa/
[5629] 'char byed gzigs stangs kyi mi 'gul bas lam drang ba/
[5630] gcud pa dems kyi mi 'gul bas rlung gi 'gro 'ong dgag pa'o/
[5631] /dang po ni/
[5632] mu tig phreng ba las/
[5633] lus kyi gnad ni 'di gsum ste/
[5634] seng ge'i tshul dang glang chen tshul/
[5635] /drang srong lta bur shes par bya/
[5636] /zhes pas/
[5637] sprul pa sku'i bzhugs stangs la/
[5638] /sgra bshad pa dang*/
[5639] don dbye ba gnyis las/
[5640] dang po ni/
[5641] drang ba lus drang bas rtsa drang por 'gyur la/
[5642] bsrang ba de ma yo par byas pas rlung dkyus mar 'byung la/
[5643] des rnam rtog sna tshogs 'gag pa'o/
[5644] /lta bu ni dpes te ri rab kyi ngos kyi drang srong me sbyin dang rgyas pa la sogs pa ting nge 'dzin bsgom pa'i tshul dang 'dra'o/
[5645] /don dbye ba la gnyis las/
[5646] dang po 'cha' ba rgyun gyi gnad ni/
[5647] rkang pa'i long bu gnyis gshibs thabs shes rab kyi bcud 'byin par byed la/
[5648] rkang mthil sa la bcar bas rlung 'phen sdud kyi las stongs par byed cing lus la ye shes kyi drod 'bebs par byed do/
[5649] /lus spyi tsog pur 'dug pas rnam shes 'jug pa'i rtsa kha 'chu bar byed la/
[5650] lus kyi cha bsrang bas lus kyi rnam shes rang dal du byed do/
[5651] /pus brang sbyar bas lus kyi 'byung ba las ye shes kyi rtsal 'byin par byed/
[5652] lag pa'i thal mo mchan khung ngam pus mo'i steng du bsnol bas las dang bag chags kyi mtha' zad par byed do/
[5653] /gnyis pa ngal so ye shes kyi gnad ni/
[5654] rtog pa 'phro ba dang bde ba'i cha ma skyes na 'di ltar byed de/
[5655] pus brang sbyar te tsog pur 'dug pas/
[5656] 'phro ba las kyi rlung ldog pa'i dgos pa yod/
[5657] de log pas phyir sku sna tshogs pa snang la/
[5658] nang du sems sdod pa'o/
[5659] /rkang mthil sa la mnan pas srog rtsol las kyi rlung ldog
[5660] /de log pas phyir lus la drod skye/
[5661] nang du chos nyid skye ba med pa'i nyams skye'o/
[5662] /lag pas mjing pa la 'khyud de bsrang ba ni/
[5663] ltebs pa las kyi rlung ldog
[5664] /de log pas nang du rtog pa du ma 'gag
[5665] /phyir ye shes kyi mthong ba rnam par dag pa gong du 'phel ba'o/
[5666] /de lta bu'i gnad rnams ni/
[5667] lus gnad rtsal/
[5668] rtsa gnad rlung la/
[5669] rlung gnad sems yin pas so/
[5670] /longs sku'i bzhugs stangs la'ang*/
[5671] sgra bshad pa ni/
[5672] glang po che zhes pa stobs dang theg pa che ba'i cha nas brjod de lus gnad des ye shes khyad par can 'degs pa'i phyir ro/
[5673] /don dbye na gnyis las/
[5674] 'cha' ba rgyun gyi gnad ni/
[5675] kha sbub tu nyal bas srid pa gsum zil gyis gnon pa'i stobs byed/
[5676] pus brang sbyar bas 'khrul pa ye shes su 'char ba'i gzhi byed/
[5677] mthe bongs sa la phyir phul bas g.yo byed las kyi rlung gnod par byed/
[5678] lag pa'i gre mongs sa la bcar bas/
[5679] chos nyid mngon sum du 'char ba rten par byed/
[5680] mjing ba yid tsam bteg pas rnam rtog ye shes su 'char bar byed pa'o/
[5681] /gnyis pa ngal so ye shes kyi gnad la/
[5682] kha sbub pas sgo gsum zhen 'dzin gyi srid pa zil gyis gnon/
[5683] rkang lag bzhi sa la bzhag nas/
[5684] rkang pa'i mthe bong sar btsugs te phyir 'phul bas rnam rtog las kyi rlung ldog
[5685] /de log pas phyir 'khrul snang 'gags la/
[5686] nang du lus sems la drod skye/
[5687] lag mthil gnyis sa la bcar bas 'gyu ba las kyi rlung ldog
[5688] de log pas phyir thig le dang thig phran du 'char la/
[5689] nang du nyin mtshan med pa'i nyams 'byung*/
[5690] mjing pa yid tsam dgyes bas 'dzin pa las kyi rlung ldog
[5691] de log pas phyir sku'i snang ba mthong la/
[5692] nang du rlung gi 'gyu ba zad par byed do/
[5693] /chos sku'i bzhugs stangs la'ang*/
[5694] sgra bshad pa ni/
[5695] seng ge rtsal gsum rdzogs pa gang la'ang mi 'jigs pa ltar/
[5696] lus gnad des khams gsum gyi 'jigs pa sel ba'o/
[5697] /don gyi 'gros dbye ba la'ang*/
[5698] bca' ba rgyun gyi gnad ni/
[5699] lus khyi tshugs su 'dug pas dbyings dang rig par phrad par byed/
[5700] rkang mthil sa la mnan pas rnam rtog sna tshogs pa 'gag
[5701] /lag pa'i sor mo'i tshigs rnams bskums nas rkang pa gnyis kyi nang logs su btsugs pas las dang nyon mongs pa'i 'gyu ba stongs par byed/
[5702] ro stod gseng la bor bas rtag tu chos nyid las mi 'bral bar byed/
[5703] rtsa mjing pa la bskur bas chos nyid kyi don las 'chugs sa med pa'i rten byed do/
[5704] /gnyis pa ngal so ye shes kyi gnad la/
[5705] rkang mthil gnyis sa la phab ste pus mo cung zad phyir la deng bas khyi tshugs su 'dug pa ni/
[5706] /khyab byed las kyi rlung ldog
[5707] de log pas phyir ye shes kyi phyogs dag pa'i snang ba mthong ba dang*/
[5708] nang du nyon mongs pa'i rgyun dum bu pa 'gag par 'gyur ro/
[5709] /lag mthil gnyis nang ngos su btsugs pas gzung ba'i las rlung 'gag
[5710] /de 'gag pas phyir ye shes kyi snang ba mthong la/
[5711] nang 'dzin pa yul can gyi rtog pa rgyun 'chad do/
[5712] /ro stod gseng la bor nas mjing ba bsrang bas/
[5713] 'phen pa las kyi rlung ldog
[5714] /de log pas phyir ye shes kyi phyogs dag pa'i snang ba mthong la/
[5715] nang du nyon mongs pa'i rgyun 'gag pa'o/
[5716] /de'ang chos sku'i 'dug stangs gzir bas sangs rgyas kyi mkhyen pa 'di nyid la rdzogs par byed/
[5717] longs sku'i gzir bas 'di nyid la sangs rgyas kyi zhing khams gsum mthong bar 'gyur/
[5718] sprul sku'i gzir bas 'di nyid la sems can gyi don thogs pa med pa 'grub pa'i dgos pa yod do/
[5719] /gnyis pa 'char byed gzigs stangs kyi mi 'gul ba gsum ni/
[5720] mu tig phreng ba las/
[5721] sgo ni de nyid mi 'gul dang*/
[5722] zhes pas/
[5723] sprul sku'i gzigs stangs su bltas pas rig pa'i thugs rje'i snang ba la longs spyod/
[5724] de yang mig gi dal ba bsten pas ting nge 'dzin dang 'bral mi srid/
[5725] yid tsam thur la phab pas stong nyid bsam ngo dang bral ba'i lta ba 'dzin par byed/
[5726] mnyam par bltas pas nyon mongs pa'i dbang du 'gyur mi srid do/
[5727] /longs sku'i gzigs stangs su bltas pas rig pa'i rang bzhin gyi snang ba mngon sum du mthong*/
[5728] lus ma 'chus par mig gnyis g.yas su mnyam par bltas pas/
[5729] 'khrul pa thams cad dus gcig la 'gag
[5730] /zur gyis bltas pas chos nyid las 'bral mi srid/
[5731] g.yon du bltas pas dbyings dang rig pa la gzer thebs/
[5732] de nyid zur la yid tsam mnan pas lu gu rgyud kyi 'gro 'ong 'chad do/
[5733] /chos sku'i gzigs stangs su bltas pas rig pa'i ngo bo mthong ste/
[5734] mig gnyis mnyam par gyen la yid tsam bzlog pas ngan song gsum gyi skye gnas rgyun gcod/
[5735] smin mtshams su gcun pas rig pa la 'khyor sa med/
[5736] nam mkha'i mthongs la gtad pas dbyings rig la 'bral ba'i sa med do/
[5737] /mig gi dal ba ni kun 'dra'o/
[5738] /gsum pa gcud pa dems kyi mi 'gul ba gsum ni/
[5739] lus kyi yan lag gcud pas 'gro drug 'khrul pa'i 'khor lo rgyun 'chad/
[5740] sor mo'i tshigs rnams bskum pas lus kyi bya ba 'jig par byed/
[5741] skabs su mjing ba'i rtsa gtems pas 'od snang rang lugs su 'char ba'i gzhi byed/
[5742] lus kyi gcud pa sor bzhag pas khams gsum ming med par byed pa'o/
[5743] /gnyis pa ngag gi mi 'gul ba gsum ni/
[5744] su dang yang ngag ma 'dres pas 'gro drug phal pa'i las stongs par byed/
[5745] tshig gi 'dre ldog bcad pas tshig rang byung gi ye shes su 'char/
[5746] rang gi brjod pa tsam yang bkag pas chos thams cad brjod du med pa'i ngang la gnas par nges so/
[5747] /gsum pa sems kyi mi 'gul ba gsum ni/
[5748] gtad pa'i 'bem dang ma bral bas rtag tu sangs rgyas kyi dgongs pa la gnas/
[5749] rig pa dbyings kyi go rar tshud pas dngos po'i gnas lugs las 'khyar sa med/
[5750] rtag tu de nyid dang ma bral bas snang ba bzhi tshad du phyin par nges so/
[5751] /de yang 'gul bas 'gyu 'gyus pas ldog pa zhes bya ste/
[5752] de dag las grol bar byed pa'i gnad do/
[5753] /gnyis pa sdod pa gsum gyis tshad gzung ba la gsum ste/
[5754] lus kyi sdod pa gsum gyis bya ba dang bral ba dang*/
[5755] rlung gi sdod pa gsum gyis mi skye ba'i tshad gzung ba dang*/
[5756] snang ba'i sdod pa gsum gyis mi ldog par yid ches pa'o/
[5757] /dang po gsum ni/
[5758] lus bya ba la mi gnas par sdod pas 'khor ba'i 'khrul pa 'phel mi srid/
[5759] yan lag gi 'phen sdud sdod pas 'khrul pa'i 'khor lo rgyun 'chad/
[5760] bya ba gzhi la phab pas bsags pa las kyi rnam par smin pa dang bral bar nges so/
[5761] /gnyis pa gsum ni/
[5762] rlung phyir mi 'gro bar sdod pas rkyen snang tha dad pas gnod pa med/
[5763] nang du mig 'gengs par sdod pas rnam rtog tha dad pa'i rten med/
[5764] phyi nang du 'gro 'ong med par sdod pas 'khor 'das gnyis su 'dzin pa'i gzhi stongs pa'o/
[5765] /gsum pa snang ba'i sdod pa gsum ni/
[5766] 'od la 'phrig pa med par sdod pas khams gsum du mi ldog par ngo shes/
[5767] rig pa la 'phrig pa med par sdod pas las dang rnam par smin pa'i mtha' zad/
[5768] sku la 'dar ba med par sdod pas lus kyi zag pa rnams rang zad par 'gyur ro/
[5769] /'di'i dus na lus kyi rtags bzhi tshad la phebs pa ni/
[5770] dbang bzhi'i gzhi la nges pa thob pa las byung*/
[5771] ngag gi bzhi tshad la phebs pa ni/
[5772] dbang bzhi'i lam nges par thob pa las byung*/
[5773] yid kyi bzhi tshad la phebs pa ni/
[5774] dbang bzhi'i 'bras bu mngon sum du gyur pa las byung ba'o/
[5775] /de yang chos nyid mngon sum gyi dus na lus rus sbal 'khar gzhong du bcug pa lta bu ni/
[5776] lus kyi rtsa dal bar gnas pa las byung ba'o/
[5777] /de ni rdzogs pa chen po'i don bya rtsol dang bral ba lus kyi yan lag la zhugs pa ni/
[5778] bum pa'i dbang gi las dag pas/
[5779] spros bcas kyi ye shes rang byung du 'byung bar nges so/
[5780] /gong 'phel gyi dus su lus skyes bu nad kyis gdungs pa ltar song ba ni rtsa dbu mar rlung tshud pa las byung ba ste/
[5781] rdzogs pa chen po dgag sgrub med pa'i don las spyi la zhugs pa ni/
[5782] gsang ba'i dbang gi las dag pas/
[5783] spros pa med pa'i ye shes rang byung du byung ba'o/
[5784] /tshad phebs su lus glang po che 'dam du bying ba lta bu ni/
[5785] sems rtsa rlung la thebs pa las byung ste/
[5786] rdzogs pa chen po spang blang med pa'i don snying la zhugs pa ste/
[5787] shes rab ye shes kyi dbang gis lus kyi las dag pa las byung ba ni/
[5788] shin tu spros pa med pa'i ye shes rang 'byung du byung ba'o/
[5789] /zad pa'i tshe lus mkha' 'gro rnyi la zil pa ltar song ba ni/
[5790] sems 'od gsal gyi dra bar tshud pa las byung ba ste/
[5791] rdzogs pa chen po rang grol mnyam pa'i don lus kyi mig la zhugs te tshig gi dbang gis lus kyis las dag pa las/
[5792] rab tu spros pa med pa'i ye shes rang 'byung du byung ba'o/
[5793] /de dag ni dpes nye bar mtshon pa ste/
[5794] don la lus kyi 'khrul pa rnams rang dengs pa'i rtags so/
[5795] /rtags tshad kyi yi ge rnams don spyi'i rnam pa la dgongs kyi/
[5796] 'di dag ni don rab thog tu phab pa'o zhes bi mal gsung ngo*/
[5797] /ngag gi gzhi yang snang ba bzhi dang rim pa ltar/
[5798] ngag lkugs pa'i rnam pa ltar song ba ni rtsa nang du rnam shes tshud pa las byung ba'o/
[5799] /'di ni rdzogs pa chen po brjod gzhi rang dag ngag gi brda la zhugs pas/
[5800] spros pa phyi la bcad nas nang ye shes kyi ngang du gsal ba'o/
[5801] /ngag smyon pa'i rang tshig rdol ba bzhin song ba ni/
[5802] rdzogs pa chen po brjod tshig gi rang ngo dag pa las byung ba ste/
[5803] rdzogs pa chen po'i brjod tshig nges par grol ba dag gi gdangs la zhugs pa las/
[5804] spros pa med pa'i don nang du chod pa'o/
[5805] /ngag grul bum gyi phru gu brag bar nas don pa ltar song ba ni/
[5806] shes rab ye shes kyi dbang du snying rje 'dus pa las byung ste/
[5807] rdzogs pa chen po smra bsam las 'das pa'i don ngag gi sgyur byed la zhugs pas/
[5808] shin tu spros med tshig tu 'dzin pa'i mtha' chod pa'o/
[5809] /ngag brag ca'i rnam pa ltar byung ba ni/
[5810] rtsa gnas kyi yi ge rlung gi thig ler tshud pa las byung ste/
[5811] rdzogs pa che po brjod du med pa'i don ngag gi grag pa la zhugs pas/
[5812] rab tu spros pa med pa smra bya'i yul las 'das pa sor bzhag pa las byung ba ste/
[5813] brjod pa dpe la don brjod du med par byung ba'o/
[5814] /sems kyi rtags bzhi yang snang ba bzhi dang rim pas shes par bya ba ni/
[5815] sems mkha' 'gro rnyi la zin pa ltar song ba ni/
[5816] rig pa 'od gsal dang 'dres pa las byung ste/
[5817] rdzogs pa chen po 'dzin med rang grol sems kyi snang ba la zhugs pa ni/
[5818] spros bcas kyi dbang rdzogs pa las byung ba'o/
[5819] /sems skyes bu rtsi dug gis thebs pa ltar song ba ni/
[5820] sems skye med kyi klong du grol ba las byung ba ste/
[5821] rdzogs pa chen po ma skyes rang sar grol ba sems kyi byung sa la zhugs pas/
[5822] spros pa ye nas med pa'i dbang rdzogs pa las so/
[5823] /sems rims nad byang ba'i skyes bu ltar bskyar gzhi med par song ba ni/
[5824] sems rnam par dag pa'i rlung zin pa las byung ba ste/
[5825] rdzogs pa chen po ye grol bskyar gzhi med pa sems kyi gnas sa la zhugs pas/
[5826] shin tu spros pa med pa rang snang rang grol ba las so/
[5827] /sems skyes bu'i snying la mdas zin pa de ma thag tu shi ba ltar song ba ni/
[5828] goms pa khyad par du gyur pa las byung ste/
[5829] rdzogs pa chen po skad cig ma myur byed kyi tshad sems kyis srog la zhugs pa ni/
[5830] rab tu spros pa thams cad nye bar zhi nas med pas na dbang ngo*/
[5831] /'di yang dpes yid ches la don gyi thag chod pa'o/
[5832] /de yang lus kyi gzhi ni 'byung bzhi'i bcings pa grol byed du byung bas/
[5833] da 'byung ba rang rgyud du ldog mi srid pa'i gnad do/
[5834] /ngag gi bzhi ni brjod gzhi/
[5835] brjod rkyen/
[5836] brjod bya/
[5837] rjod byed bzhi'i bcings pa las grol bas/
[5838] da brjod tshig rang rgyud du smra mi srid do/
[5839] /sems kyi bzhi ni/
[5840] dran pa/
[5841] dran med/
[5842] skyes med/
[5843] blo 'das bzhi'i bcings pa las grol ba/
[5844] da dran bsam yul gyi 'khor lo la 'jug mi srid do/
[5845] /de ltar rtags lus la 'char ba'i/
[5846] ngo ngag la shes/
[5847] gdeng sems la 'chos pa'i/
[5848] tshad rmi lam gyis zin pa ni/
[5849] brtson 'grus kyi rim pas/
[5850] /rab la rmi lam gtan nas 'chad pa ni/
[5851] goms pa chen po las byung bas las dang bag chags kyis phan gnod med/
[5852] 'bring rmi lam la rmi lam du shes pa goms pa nges pa las byung bas/
[5853] bag chags bzang ngan gyi rtog pa med pa'o/
[5854] /tha ma rmi lam bzang por gnas gyur pa ni bag chags dag par ro gcig pas spang gnyen rgyu 'bras kyi las la 'dzem dgos pa'o/
[5855] /de ltar sdod pa gsum ni/
[5856] mu tig phreng las/
[5857] dag pa'i dbyings ni sdod pa dang*/
[5858] de bzhin rig pa'i ngo bo sdod/
[5859] /snang ba thams cad sdod pa'o/
[5860] /zhes so/
[5861] /gsum pa thob pa gsum gyi gzer gdab pa ni/
[5862] phyi snang ba la dbang thob pas snang rkyen zhing khams su grol ba/
[5863] nang sgyu lus la dbang thob pas rdos bcas 'od gsal du grol ba/
[5864] gsang ba rig pa la dbang thob pas rlung sems kyi 'khrul pa zad pa ste/
[5865] don gyi 'bras bu la dbang thob tu nye ba zhes bya'o/
[5866] /yang de nyid las/
[5867] rig pa shar bas rgyu rkyen 'gags/
[5868] /'od gsal shar bas phra rags 'gags/
[5869] /dbyings rig shar bas yul sems 'gags/
[5870] /zhes so/
[5871] /bzhi pa gdengs bzhis 'grol tshad gzung ba ni/
[5872] dmyal ba tsha grang gi sdug bsngal mthong ngam thos kyang ya nga dang bag tsha med pa'i gdeng dang*/
[5873] sangs rgyas kyi yon tan thos kyang thob tu re ba dang brod pa med de rang gzhag sku gsum rdzogs pa'i gdeng dang*/
[5874] las dang nyon mongs kyi rgyu 'bras thos kyang 'khrul snang 'khor bar lhung dogs med pas rgyu 'bras la zlos pa'i gdeng dang*/
[5875] mya ngan 'das pa'i rang sa mthong yang grol du re ba'i dga' brod med pas ka dag rang rdzogs btsan sa zin pa'i gdeng dang bzhi 'byung ste/
[5876] rin po che spungs pa'i rgyud las/
[5877] mi 'gyur lta ba'i gdeng chen bzhis/
[5878] /mi ldog ye shes tshad kyang bzung*/
[5879] /zhes so/
[5880] /de ltar mthar rten bzhi'i zhar la/
[5881] snang ba bcu drug gis mjug bsdu ba ni/
[5882] snang ba dang*/
[5883] mched pa dang*/
[5884] thob pa dang*/
[5885] nye bar thob pa ste bzhi tshan re snang ba bzhi la zhugs pas/
[5886] sa bcu drug gi snang ba rdzogs pa ni/
[5887] chos nyid mngon sum gyi snang ba mched pa mig
[5888] /nye bar mched pa mig gi de kho na nyid/
[5889] thob pa lu gu rgyud mthong ba/
[5890] nye bar thob ma de la goms pa rnyed pa/
[5891] nyams gong 'phel gyi snang ba mched pa 'od/
[5892] nye bar mched pa thig le/
[5893] thob pa thig le kha dog lngar gsal ba/
[5894] nye bar thob pa 'gul ba dang 'phrig pa las zer sna tshogs su 'phro ba/
[5895] tshad phebs kyi snang ba mched pa sku/
[5896] nye bar mched pa yab yum du snang ba/
[5897] thob pa tshom bu lnga lnga dang ldan pa/
[5898] nye bar thob pa dkyil 'khor rdzogs pa/
[5899] zad pa'i snang ba mched pa sku dang ye shes la mi gnas pa/
[5900] nye bar mched pa stong pa gtad med/
[5901] thob par brjod du med pa/
[5902] nye bar thob pa ltar med pa'i chos nyid gang du'ang ma grub pa dang bcu drug ste/
[5903] de ltar snang ba bcu drug tu nges par rtogs pa'i gang zag gis rang rgyud ye shes su smin pa'i dus tshod zin pas/
[5904] snang ba'i bcu drug tu nges pa mgon po rdo rje 'chang gis zhes bya'o/
[5905] /de bzhin du rgyu dang 'bras bu'i sar btags pa'i rim pa bcu drug kyang 'dir 'od lus su grol ba dang
[5906] bar dor grol ba gnyis la tshang ste/
[5907] rig pa rang shar las/
[5908] sa zhes bya ba gud na yod pa ma yin no/
[5909] /bden pa mthong ba'i gang zag gcig la sa rnams rdzogs nas yod do/
[5910] /de yang ngo sprod bstan pa'i gang zag de/
[5911] dang po bden pa mthong ba'i dus na de la dga' ba skyes pa ni sa dang po rab tu dga' ba'o/
[5912] /de la rang gi snang ba yin par ngo shes pa ni/
[5913] sa gnyis pa dri ma med pa thob pa'o/
[5914] /de nas de la goms pa ni/
[5915] sa gsum pa 'od byed pa'i sa non pa'o/
[5916] /de nas de la goms nas 'od kyi snang ba mthong ba ni bzhi pa 'od 'phro ba'i sa non pa'o/
[5917] /de nas ye shes kyi snang ba mthong ba de la goms nas/
[5918] nyon mongs pa thams cad rang bzhin gyis sbyangs nas/
[5919] ye shes mthong ba ni lnga pa sbyang dka' ba'i sa non pa'o/
[5920] /de nas 'od las thal ba'i sku mngon du gyur pa de ni sa drug pa mngon du gyur pa'i sa non pa'o/
[5921] /de nas goms pa mthar phyin nas nyon mongs pa ring du song ba ni bdun pa ring du song ba'i sa non pa'o/
[5922] /de nas de'i ngang las mi g.yo ba ni/
[5923] brgyad pa mi g.yo ba'i sa thob pa'o/
[5924] /de nas yon tan rdzogs pa ni/
[5925] dgu pa legs pa'i blo gros kyi sa non pa'o/
[5926] /de nas ye shes kyi snang ba la rang gi shes pa zin nas snang ba lhug par shar ba ni/
[5927] chos thams cad kyi sprin lta bur mthong nas goms pa ni/
[5928] bcu pa chos kyi sprin lta bu'i sa non pa'o/
[5929] /de ni gang zag bden pa mthong ba'i sbubs 'di nyid ma bor ba las non pa'o/
[5930] /gang zag sbubs bor ba rnams ni 'di ltar non pa yin no/
[5931] /'khrul snang 'gags nas tshom bu'i snang bar shar ba ni bcu gcig kun tu 'od kyi sa non pa yin no/
[5932] /de nas snang ba de la yang ma chags par phyi nang gi chos thams cad kyis ma gos pa ni/
[5933] bcu gnyis ma chags pad+ma can gyi sa non pa yin no/
[5934] /de nas rang gi thugs ka nas ye shes kyi zer thag shar nas nam mkha'i mthongs nas 'od kyi tshom bu lnga 'khor lo'i tshul du gnas pa ni/
[5935] bcu gsum yi ge 'khor lo tshogs chen gyi sa non pa'o/
[5936] /de nas ye shes kyi snang ba la gnas pa ni sa bcu bzhi pa ting nge 'dzin chen po'i sa non pa yin no/
[5937] /de nas lhun grub kyi sa la nges par rnyed pa ni bco lnga pa rdo rje 'dzin gyi sa thob pa'o/
[5938] /de nas ka dag gi sa la ye shes lhug par shar nas de'i gong na gzhan med pa ni/
[5939] bcu drug ye shes bla ma'i sa thob pa'o zhes gsungs so
[5940] /de dag kyang snang tshul gyis cha mtshungs re sbyar ba yin gyi byang chub sems dpa'i sa bcu dngos ni ma yin no/
[5941] /sa de dag kyang rtsa ba rig pa 'od gsal sbyang bgrod med pa'i sa gcig gi snang cha las dbye ba ste/
[5942] don la rig pa'i sa gcig yin gyi/
[5943] sangs rgyas rdo rje 'chang thob pa la rgyu'i sa sgos su yong mi dgos te/
[5944] lam kyi gnad tha dad pa'i 'jug sgo la de ltar sbyar ba'i phyir ro/
[5945] /thun mong ba ltar rgyu 'bras kyi rim pas sa re'i thob tshul dang*/
[5946] sngags phyi nang ltar bskyed rdzogs rtsol sgrub kyi sa thob cing sbyang du med de/
[5947] de nyid las/
[5948] de bas na sems can bsam gyis mi khyab pa yod kyang ye shes kyi ngo bo gcig las med do/
[5949] /sa dang lam zhes bya ba gud na yod pa ma yin no/
[5950] /sa dang lam la sbyang zhing bgrod mi dgos pa yin par shes par bya'o zhes pa dang*/
[5951] kun byed las/
[5952] ma bsgyur ma sbyangs rig pa lhun rdzogs so/
[5953] /zhes pa bzhin no/
[5954] /theg pa'i mchog rin po che'i mdzod las/
[5955] 'od gsal rdo rje snying po'i lam gyi chings bstan pa ste rim khang bco brgyad pa'o/