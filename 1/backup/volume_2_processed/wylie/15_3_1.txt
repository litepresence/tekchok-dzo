[1753] /de ltar dbyings rig 'du 'bral med par bstan pa la sogs pa ji skad smos pa rnams kyis rang bzhin rdzogs pa chen po'i bzhi'i don nges pa rnams gtan la phab nas/
[1754] da ni lam nges pas nyams su blang ba'i rim pa bshad pa la/
[1755] dmigs pa yul gyi blo can rnams nges par 'jug pas gong du khrid pa'i thabs dam pa dang*/
[1756] rig pa rang snang gi blo can rnams thad drang du nyams su blang ba'i gnad nges pa legs par brjod pas thar pa chen po'i grong khyer du tshe 'di la bgrod pa'i thabs mchog tu gsang ba las/
[1757] thun mong du dang por 'jug pa'i blo rim nges pa nas rtsom par ston pas/
[1758] gnas dang po'i don la chings rnam pa gsum ste/
[1759] gang gis nyams su len par byed pa rnal 'byor pa'i dbye ba dang*/
[1760] ji ltar nyams su len pa'i tshul nges pa dang*/
[1761] nyams su blang ba'i don dngos bstan pa'o/
[1762] /dang po la gsum ste/
[1763] thun mong gi rab tu dbye ba/
[1764] so so'i don bshad pa/
[1765] bla na med pa'i gnas nges pa'o/
[1766] /dang po ni/
[1767] rang shar las/
[1768] kye kye nye ba'i 'khor rnams nyon/
[1769] /mtshan ma tshig gi rnal 'byor dang*/
[1770] /rtags tsam 'dzin pa'i rnal 'byor dang*/
[1771] /rjes su rnal 'byor nyid dang ni/
[1772] /ngang nyid nges pa'i rnam 'byor dang*/
[1773] /snang ba sems kyi rnal 'byor dang*/
[1774] /'jug pa las kyi rnal 'byor dang*/
[1775] /bya ba rgyu yi rnal 'byor dang*/
[1776] /byed pa rkyen gyi rnal 'byor dang*/
[1777] /mthar phyin 'bras bu'i rnal 'byor dang*/
[1778] /yang dag don gyi rnal 'byor dang*/
[1779] /mthar phyin grol ba'i rnal 'byor dang*/
[1780] /byas pa rdzogs pa'i rnal 'byor ro/
[1781] /zhes so/
[1782] /gnyis pa so so'i don bshad pa la rnal 'byor pa bcu gnyis las/
[1783] dang po brgyad kyis mi grol zhing*/
[1784] phyi ma bzhis grol ba'i tshul nges par bstan pa ni/
[1785] yang de nyid las/
[1786] mtshan ma tshig gi rnal 'byor ni/
[1787] /tshig la zhen cing tshig la spyod/
[1788] /mi shes tshig la ltos gyur na/
[1789] /de nyid grol bar ngas ma bshad/
[1790] /rtags la ltos pa'i rnal 'byor ni/
[1791] /rang nyid rtags la ltos gyur nas/
[1792] /spyod pas gzhan la rngan sems byed/
[1793] /rang gi rtog pa nyid kyis bcings/
[1794] /de yang grol bar ngas ma bshad/
[1795] /rjes su 'jug pa'i rnal 'byor ni/
[1796] /gang dag mos ma'i sa la gnas/
[1797] /mos pa'i spyod pa byed pa ste/
[1798] /dang po'i sa la re ba 'jog
[1799] /de nyid grol bar ngas ma bshad/
[1800] /ngang nyid nges pa'i rnal 'byor ni/
[1801] /rnam par mi rtog chig tshugs bsgom/
[1802] /mi rtog pa yi ngang nyid can/
[1803] /de yang grol bar ngas ma bshad/
[1804] /snang ba sems kyi rnal 'byor ni/
[1805] /thams cad nga yi sems las byung*/
[1806] /sems nyid rtogs nas ci byar yod/
[1807] /de skad kun tu rjod byed pa/
[1808] /nga yis grol bar ma bshad do/
[1809] /'jug pa las kyi rnal 'byor ni/
[1810] /don nyid bya bas 'grub par 'dod/
[1811] /bya ba chen pos bcings pa rnams/
[1812] /dang po sems bskyed bya ba byed/
[1813] /de nas bzung nas bya ba rnams/
[1814] /thams cad byed cing bsgrub pa'o/
[1815] /de yang grol bar ngas ma bshad/
[1816] /bya ba rgyu yi rnal 'byor ni/
[1817] /rgyud nyid lam du bslang ba ste/
[1818] /rgyu la re zhing rgyu la ltos/
[1819] /rgyu nyid mngon par ston pa ste/
[1820] /de yang grol bar ngas ma bshad/
[1821] /byed pa rkyen gyi rnal 'byor ni/
[1822] /spyod pas yang dag don tshol ba/
[1823] /rigs mi mthun pa'i phyogs 'dzin pa/
[1824] /de yang grol bar ngas ma bshad/
[1825] /mthar phyin 'bras bu'i rnal 'byor ni/
[1826] /rtogs pa lam du khyer ba ste/
[1827] /sa dang lam la mi gnas par/
[1828] /rang gi de nyid mthong nas ni/
[1829] /yang dag grol ba chen por 'dod/
[1830] /yang dag don gyi rnal 'byor ni/
[1831] /rang gi rtogs pa rnyed nas kyang*/
[1832] /bar do'i snang ba dag pa la/
[1833] /rang gi yang dag nyid mthong nas/
[1834] /de nas mthar phyin grol bar 'dod/
[1835] /mthar phyin grol ba'i rnal 'byor ni/
[1836] /nges pa rnyed pa'i rnal 'byor ni/
[1837] /nges pa rnyed pa'i sa nyid la/
[1838] /rang gi de nyid rnyed mthong nas/
[1839] /yang dag sa las 'da' bar 'dod/
[1840] /byas pa rdzogs pa'i rnal 'byor ni/
[1841] /ka dag sangs rgyas chen po yin/
[1842] /de las gshegs su med par gsungs/
[1843] /rnal 'byor chen po de bzhi la/
[1844] /sa la sbyang du med par gsungs/
[1845] /lam la bgrod du med par gsungs/
[1846] /zhes so/
[1847] /de'ang lam bsgom tshul tha dad pas/
[1848] /'dir 'od gsal mngon sum byed pas 'og ma nas gdod zhugs te sa lam sbyang bgrod mi dgos par gsungs kyang*/
[1849] rang lam du sgo gsum gyi dri ma dang gdos bcas kyi phung po dang*/
[1850] 'gyu ba'i rtog pa dang*/
[1851] rags pa'i rlung sems sems rnam dag dgos pas/
[1852] de dag dag dus 'og ma'i sa lam zhar la rdzogs pa'i rtags shar te/
[1853] gong ma rdzogs pas 'og ma zhar la rdzogs par 'gyur ba la dgongs nas rdzogs pa chen pos gcig pa la/
[1854] sbyang bgrod mi dgos par gsungs so/
[1855] /sa gcig ni rig pa lhun grub ste/
[1856] kun byed la/
[1857] ma bsgyur ma sbyangs rig pa lhun rdzogs so/
[1858] /zhes pa bzhin no/
[1859] /gsum pa bla na med pa'i gnas nges pa la rnal 'byor gyi dbye ba spyir bstan pa dang*/
[1860] snod ldan gyi gang zag bye brag tu bshad pa la gnyis las/
[1861] dang po ni/
[1862] rang shar las/
[1863] bsam gyis mi khyab rnal 'byor kyang*/
[1864] /rnam pa lnga yi khongs su 'dus/
[1865] /de yang bstan pa 'di lta ste/
[1866] /rtsal chen rdzogs dang lung chen thob/
[1867] /dbugs chen 'byin dang lus phyed dang*/
[1868] /bka' sdod las kyi rnal 'byor ro/
[1869] /zhes so/
[1870] /rnal 'byor phyi ma bzhi yang lnga po 'di'i khongs su 'du bar bshad de/
[1871] de nyid las/
[1872] de yang rnal 'byor lnga la rdzogs/
[1873] /zhes so/
[1874] /rnal 'byor lnga so sor bshad pa ni/
[1875] yang rang shar las/
[1876] khams gsum sems can thams cad ni/
[1877] bka' sdod las kyi rnal 'byor yin/
[1878] /bden pa mthong ba'i gang zag de/
[1879] /'khrul pa'i snang ba 'gags pa ni/
[1880] /lus sems phyed pa'i rnal 'byor yin/
[1881] /lhun grub sna tshogs snang ba la/
[1882] /nges pa rnyed par 'gyur ba ni/
[1883] /lung bstan thob pa'i rnal 'byor yin/
[1884] /dbang po tha ma'i tha ma de/
[1885] /phyogs bcur sprul pa'i zhing khams su/
[1886] /gnas nas de bzhin gshegs pa des/
[1887] /dbugs chen 'byin pa'i rnal 'byor yin/
[1888] /ka dag 'gyur med chen po la/
[1889] /bya rtsol thams cad bral ba de/
[1890] /rtsal chen rdzogs pa'i rnal 'byor yin/
[1891] /ces so/
[1892] /gnyis pa snod ldan gyi gang zag bshad pa la/
[1893] /spyir rdzogs pa chen po'i chos bstan du rung ba'i snod ni sngar bstan pa bzhin/
[1894] bla ma la gus shing gtong phod che ba/
[1895] dad pa dang shes rab dang brtson 'grus che ba/
[1896] mi dge ba la 'dzem zhing 'khor ba la skyo ba/
[1897] khyad par mchog gsang rdzogs pa chen po la mos shing spyod pa'i skal pa yod pa ste brgyad ldan gcig la bstan no/
[1898] /bye brag tu chos di'i bstan pa rdzogs par sbyin zhing*/
[1899] gang gis 'dzin pa'i skyes bu rgyal mtshan rtse mo bstan pa'i srog shing du byon pa ni/
[1900] thal 'gyur las/
[1901] lta ba bsgom pa 'dzin pa ni/
[1902] /dad pa rab dang brtson 'grus ldan/
[1903] /gtong bar nus shing bla mar gus/
[1904] /brtul zhugs can la sdig la 'dzem/
[1905] /'gyur med rab tu brtan pos 'dzin/
[1906] /yang na ngang ring shugs dal ba/
[1907] /lhug pa glen pa'i lhod yod pa/
[1908] /rtog pa chung zhing rang bzhin dal/
[1909] /lus ngag bya ba bral ba dang*/
[1910] /shes rab ldan pas 'dzin par 'gyur/
[1911] /ces pa dang*/
[1912] nor bu 'phra bkod chen po'i rgyud las/
[1913] kye ma nyon cig lha yi rigs/
[1914] /ngas bstan legs par yid la zung*/
[1915] /snang ba'i dkyil 'khor chen po 'di/
[1916] /kun la bstan par mi bya ste/
[1917] /gsang ba thub pa 'ga' la bstan/
[1918] /gsang sngags gsang ba'i dam pa 'di/
[1919] /bstan pa'i rigs ni 'di lta ste/
[1920] /gsang ba'i gnyer gtad thub par byed/
[1921] /gsang ba'i don la gus pa dang*/
[1922] /shes rab blo rtsal che ba dang*/
[1923] /dam tshig sdom pa ldan la bstan/
[1924] /de nas khyad par 'khor rnams kyis/
[1925] /rdo rje 'chang la yang zhus pa/
[1926] /kye kye bcom ldan rdo rje 'chang*/
[1927] /rdzogs chen man ngag gsang don 'di/
[1928] /rang gar bstan pa ma yin te/
[1929] /nges pa'i lung rgyal khu byug mchog
[1930] /'di nyid bstan pa'i gang zag gi
[1931] /rigs dang spyod lam chen po dang*/
[1932] /kha dog mtshan nyid gsum du gsol/
[1933] /de nas bcom ldan rdo rje 'chang*/
[1934] /ting nge 'dzin las bzhengs nas ni/
[1935] /khyad par 'khor la bka' stsal pa/
[1936] /kye ma khyad par 'khor tshogs nyon/
[1937] /nga yis bstan gyis legs par nyon/
[1938] /rigs kyi khyad par 'di lta ste/
[1939] /rgyal rigs dang ni bram ze'i rigs/
[1940] /de bzhin rje'u rigs chen po dang*/
[1941] /khyad par chen po'i mi rnams la/
[1942] /gsang sngags nges don bstan par gsungs/
[1943] /yang na rigs med kha dog brtag
[1944] /pho mo gnyis ni gang yang rung*/
[1945] /kha dog 'di dang ldan pa ni/
[1946] /rdzogs pa chen po'i snod du gsungs/
[1947] /yan lag rags shing kha dog nas/
[1948] /so nyid thags bzangs dkar la 'dril/
[1949] /mig rtsa yid tsam dmar ba dang*/
[1950] /skra yi mtshan nyid chen po yang*/
[1951] /g.yas su 'khyil zhing kham nag mdog
[1952] /lus la bkur sti chung ba dang*/
[1953] /phyi yi spyod lam tha mal mdog
[1954] /tshig rnams shugs byung smra ba dang*/
[1955] /yang na tshig gi rnam pa kun/
[1956] /gcig gis gang ltar smras pa ltar/
[1957] /skyes bu de yang de ltar smra/
[1958] /rdzogs chen gdams ngag bstan par gsungs/
[1959] /de rnams gcig la tshang ba na/
[1960] /shan pa'i rigs sam smad 'tshong rigs/
[1961] /phyags dar khrod pa'i rigs kyang rung*/
[1962] /rigs ngan gang dag su yin kyang*/
[1963] /gsang ba'i man ngag bcud 'di gtad/
[1964] /rgyu chung yo byed med pa na/
[1965] /rang gi yo byad sbyar nas kyang*/
[1966] /lhag ma med par yongs su sbyin/
[1967] /gsang ba'i bcud gsum man ngag 'di/
[1968] /rigs dang kha dog brtag thabs rnams/
[1969] /nga ni mya ngan 'das 'og tu/
[1970] /gsang ba'i man ngag yang bcud 'di/
[1971] /nges pa'i rgyal po 'di ltar bstan/
[1972] /de rnams bstan pa'i skyes bu la/
[1973] /gong gi gdams ngag bstan par bya/
[1974] /zhes gsungs so/
[1975] /don gnyis pa ji ltar nyams su len pa'i tshul nges pa la bsgrub lugs gnyis te/
[1976] sprang po'i tshul gyis bsgrub pa dang*/
[1977] ri dwags kyi tshul gyis bsgrub pa'o/
[1978] /dang po ni/
[1979] rang gi yul spangs nas/
[1980] gzhan gyi yul ljongs su song ste/
[1981] sus kyang rang gi ming dang bzang ngan dang*/
[1982] /ci shes pa dang mi shes pa la sogs pa ngo mi shes par byas te/
[1983] tha mal du brdzus nas/
[1984] zas gos slong mos 'tsho zhing*/
[1985] sa phug dang grong las cung zad phyin pa'am/
[1986] dben pa'am/
[1987] 'gron khang la sogs par mngon mtshan med pas bsgrub ste/
[1988] 'di'i dus su rang gi yon tan ming ngom pa ni zhe 'dod med pa'i rtags yin la/
[1989] gzhan gyi bla ma dang chos la sogs pa dri brda mi byed pa ni rang gi man ngag la yid ches shing the tshom med pa'i rtags yin no/
[1990] /de skad du yang*/
[1991] man ngag rin po che'i 'khor lo las/
[1992] dgra gnyen spangs pa'i phyogs su/
[1993] /sprang po lta bu'i tshul gyis bsgrub/
[1994] /ces so/
[1995] /gnyis pa ri dwags ltar bsgrub pa ni rab tu dben ba'i ri ngogs brag gi bya skyibs can nam nags khrod dam/
[1996] ri rtse'am/
[1997] gangs 'dabs sam/
[1998] lung stong chen por song la bya ba gsum spangs la bsgrub bo/
[1999] /de'ang lus kyi bya ba tshong so nam mkhar len sgul skyod/
[2000] /phyag bskor ba la sogs pa dang*/
[2001] ngag gi brjod pa gang ci yang rung ba thams cad dang*/
[2002] sems kyi 'phro 'du dran bsam tha dad pa rang gi gdams ngag dang 'gal ba rnams thams cad spangs la/
[2003] man ngag dam pa gcig pu la rtse gcig tu ma yengs pas bsgrub par bya'o/
[2004] /dgos pa ni lus dal bas rtsa dam/
[2005] rtsa dal bas rlung sems rang bzhin gyis dal/
[2006] rlung sems dal bas rnam rtog shugs kyis 'gag cing*/
[2007] mi rtog pa'i ting nge 'dzin rgyud la skye'o/
[2008] /ngag dal bas brjod du med pa'i don rgyud la skye ste/
[2009] ma brjod na brjod du med pa'i rang bzhin la gnas pa'i phyir ro/
[2010] /sems kyi dran pas 'phro 'du spangs pas ting nge 'dzin rang lugs su skye ba yin no/
[2011] /de yang thal 'gyur las/
[2012] dad ldan 'khor ba'i yid bral bas/
[2013] /bla mas mchod dang gtong bar bya/
[2014] /'khor ba'i 'brel pa kun spangs nas/
[2015] /grogs spangs gcig pur gnas par bya/
[2016] /zhes so/
[2017] /gsum pa nyams su blangs pa'i don dngos bstan pa la bzhi ste/
[2018] spyod pa la rgyun du byed pa'i rnal 'byor/
[2019] sgom pa la rgyun du byed pa'i rnal 'byor/
[2020] lta ba la rgyun du byed pa'i rnal 'byor/
[2021] 'bras bu la rgyun du byed pa'i rnal 'byor/
[2022] /nor bu 'phra bkod las/
[2023] spyod pa rgyun gyi rnal 'byor dang*/
[2024] /sgom pa rgyun gyi rnal 'byor dang*/
[2025] /lta ba rgyun gyi rnal 'byor dang*/
[2026] /'bras bu rgyun gyi rnal 'byor ro/
[2027] /zhes so/
[2028] /de ltar bzhi la don nyi shu nyams su len par bstan pa ni/
[2029] rin po che spungs pa'i rgyud las/
[2030] de rim bye brag 'di lta bus/
[2031] /khrigs chags nyid du nyams su blang*/
[2032] /bdag po bzhi yi tshul gyis ni/
[2033] /don gyi ngo bo bzhi yang gzung*/
[2034] /de yi yul rig rnam bzhi yis/
[2035] /'di ltar snang ba'i skye rgyun gcod/
[2036] /bzhag thabs man ngag rnam bzhi yis/
[2037] /snang srid chos rnams rang phyen bya/
[2038] /dag lugs grol ba'i gnad bzhi yis/
[2039] /nyon mongs rnams la rang dbang bsgyur/
[2040] /de yi rang gi tshad 'bebs pa'i/
[2041] /dpe bzhi yid ches rang ngo bstan/
[2042] /mi 'gyur lta ba'i gdeng chen bzhis/
[2043] /mi bzlog ye shes tshad kyang gzung*/
[2044] /'di la goms par sus byas pa/
[2045] /rang bzhin rdzogs pa chen po la/
[2046] /'di yis reg gos sa ma ya/
[2047] /'di ltar gang la snang gyur pa/
[2048] /ye shes kun kyang phugs su zin/
[2049] /gsang chen phyag rgya chen po 'thob/
[2050] /ces gsungs pa'i don cha shas kyi dbye bas nyams su blang ba'i rim pa las/
[2051] dang po spyod pa la rgyun du byed pa'i rnal 'byor la bzhis te/
[2052] snang ba dbang bsgyur gyi spyod pa/
[2053] de'i man ngag snang ba cer bzhag gi thabs/
[2054] de las snang srid gzhi bzhengs kyi dgongs pa/
[2055] nyon mongs pa gnas bsgyur gyi 'bras bu'o/
[2056] /dang po la gsum ste/
[2057] spyod pa spyi'i ngo bo mdor bstan pa/
[2058] gsang chen nges pa'i spyod pa rgyas par bshad pa/
[2059] go rims nges pa'i spyod pas dus tshod gzung ba'o/
[2060] /dang po la'ang*/
[2061] ma chags 'dzin pa'i spyod pa/
[2062] dgag sgrub med pa'i spyod pa/
[2063] chags la zhen med kyi spyod pa dang gsum las/
[2064] dang po ni/
[2065] rgyu mtshan nyid kyi theg pa'i spyod pa*/
[2066] lam thun mong du zhugs nas spyod pa tsam las myur du grol ba'i spyod pa ma yin te/
[2067] rang shar las/
[2068] ma chags 'dzin pa'i spyod pa ni/
[2069] /mtshan nyid theg pa'i spyod pa ste/
[2070] /don gyis chags pa chen pos bcings/
[2071] /thabs med grol bar ga la 'gyur/
[2072] /ces so/
[2073] /gnyis pa ni/
[2074] gangs sngags spyi'i spyod pa ste thabs yod kyang rtsol sgrub la gnas pas myur du mi grol te/
[2075] yang de nyid las/
[2076] dgag sgrub med pa'i spyod pa ni/
[2077] /gsang sngags phyi nang spyod pa ste/
[2078] /nyon mongs 'gegs par mi 'dod cing*/
[2079] /ye shes bsgrub par mi 'dod la/
[2080] /tshig don 'brel ba'i spyod pa'o/
[2081] /don gyis chags med ma yin te/
[2082] /thabs yod pa yis khyad par 'phags/
[2083] /thabs chen 'dzin spyod de bzhin no/
[2084] /de nyid spyod pa'i rnal 'byor kyang*/
[2085] /yang dag nyid kyi spyod pa min/
[2086] /ces so/
[2087] /gsum pa ni/
[2088] rdzogs pa chen po lhun gyis grub pa'i spyod pa ste/
[2089] gshis la blang dor 'dzin rtsol med pa de nyid dang mthun par spyod pas nam mkha' ltar phyogs dang ris las 'das pas ye grol ye spyod chen por gnas pa ni/
[2090] yang rang shar las/
[2091] chags la ma zhen spyod pa ni/
[2092] /rdzogs chen a ti'i spyod pa ste/
[2093] /byar med byas med byung sa med/
[2094] /'gro med 'ong med gnas pa med/
[2095] /chags pa med la zhen pa med/
[2096] /ces so/
[2097] /gnyis pa gsang chen nges pa'i spyod pa rgyas par bshad pa la gnyis te/
[2098] spyod pa nyi shu rtsa gcig gi rang bzhin rgyas par bshad pa dang*/
[2099] rdo rje'i glu gar bya ba'i rim pa'o/
[2100] /dang po ni nyi zla kha sbyor gyi rgyud las/
[2101] bung ba lta bu'i spyod pa yis/
[2102] /chos kun gyi ni ro myang bya/
[2103] /ri dwags lta bu'i spyod pa yis/
[2104] /'khrul pa'i rkyen gyur yul rnams spangs/
[2105] /lkugs pa lta bu'i spyod pa yis/
[2106] /'khrul pa'i ngag ni rnam par spangs/
[2107] /thi bya lta bu'i spyod pa yis
[2108] /gsang ba'i sngags kyi the tshom bcad/
[2109] /smyon pa lta bu'i spyod pa yis/
[2110] /gcig tu gnas pa'i yul rnams spang*/
[2111] /seng ge lta bu'i spyod pa yis/
[2112] /'jigs pa'i sems spangs dur khrod rgyu/
[2113] /khyi phag lta bu'i spyod pa yis/
[2114] /gtsang dang sme ba'i rnam rtog spangs/
[2115] /ldom bu lta bu'i spyod pa yis/
[2116] /dran bsam thog bab nyid du spyad/
[2117] /bu chung lta ba'i spyod pa yis/
[2118] /'khrul pa'i zhen pa rgyun ring spang*/
[2119] /rnga mo lta bu'i spyod pa yis/
[2120] /'jig rten mthun pa'i tshig gis drangs/
[2121] /glang chen lta bu'i spyod pa yis/
[2122] /'khor ba'i g.yul rnams gting nas bzlog
[2123] /ri dwags lta bu'i spyod pa yis/
[2124] /bu dang dgra yi 'du shes spang*/
[2125] /rgya mo lta bu'i spyod pa yis/
[2126] /'dod pa'i chog shes dus tshod bcad/
[2127] /dred mo lta bu'i spyod pa yis/
[2128] /'khor ba'i sa bon spel mi bya/
[2129] /bram ze lta bu'i spyod pa yis/
[2130] /gzhan gyi longs spyod zas rnams spang*/
[2131] /dpa' mo lta bu'i spyod pa yis/
[2132] /'khor 'das rnams kyi ru shan dbye/
[2133] /chu yig lta bu'i spyod pa yis/
[2134] /dran pa'i rten nyid rang sar gzhag
[2135] /nam mkha'i mdung skor spyod pa yis/
[2136] /dngos po rnams la zang thal spyad/
[2137] /bar snang rlung 'dra'i spyod pa yis/
[2138] /gzung dang 'dzin pa'i rtog pa spang*/
[2139] /bya khyung lta bu'i spyod pa yis/
[2140] /g.yang sa rnams ni rlabs kyis bcad/
[2141] /ri bo lta bu'i spyod pa yis/
[2142] /'gyur med rang dag steng du spyad/
[2143] /thog chen lta bu'i spyod pa yis/
[2144] /snang ba phyir mi ldog par spyad/
[2145] ces so/
[2146] /rnam grangs nyer gnyis yod kyang ri dwags lta bu'i spyod pa gnyis gcig tu phyogs sdebs pas nyer gcig tu bshad do/
[2147] /gnyis pa rdo rje'i glu gar bya ba'i rim pa la gsum ste/
[2148] glu gar gyi dus/
[2149] glu gar dngos/
[2150] glu gar gyi phan yon no/
[2151] /dang po ni/
[2152] 'khor 'das ru shan 'byed pa'i spyod pa'i dus dang*/
[2153] tshogs dang*/
[2154] dbang bskur dang*/
[2155] dkyil 'khor bsgrub pa'i dus dang*/
[2156] ting nge 'dzin gong du spel ba'i dus te rnam lnga dag pa'i tshe tha mal pas ma mthong bar gsangs te bya ba ni/
[2157] de nyid las/
[2158] rnal 'byor gang zhig skal ldan pa/
[2159] /dur khrod rnams su rgyu ba'i tshe/
[2160] /rdo rje'i glu ni yang yang blang*/
[2161] /mi rtog bsam gtan gnas pa'i grogs/
[2162] /spyod pa kun gyi sngon du 'gro/
[2163] /de phyir rdo rje'i glu nyid blang*/
[2164] /tshogs dang dbang bskur dkyil 'khor 'jug
[2165] /de dus glu la brtson par bya/
[2166] /mi rtog rgyud la bsten dus su/
[2167] /'di nyid skabs su blang bar bya/
[2168] /zhes so/
[2169] /khyad par du sems rnal du 'bebs pa dang bying ba gseng ba'i mchog tu bshad de/
[2170] de las/
[2171] gang zhig bsam gtan la phebs pa/
[2172] 'dis ni rnal du phebs pa yin/
[2173] /gal te rnal 'byor bying ba'i dus/
[2174] /'dis ni gsengs na ting 'dzin bzang*/
[2175] /rang rig bde chen rgya yis 'debs/
[2176] /phyag rgya chen po nyid dang sbyor/
[2177] /ces so/
[2178] /gnyis pa glu gar dngos la lus kyi cho ga
[2179] /sems kyi bsgom pa/
[2180] ngag gi bya ba dang gsum las/
[2181] lus kyi cho ga la chas dang bro gar gnyis te/
[2182] de yang tshogs dang dkyil 'khor la 'jug pa dang ting nge 'dzin spel dus/
[2183] zhi khro gang rung gi chas las/
[2184] zhi ba ni dar dang rin po che'i rgyan chas spras te gos kyi lhab lhub dang*/
[2185] zhi ba'i dbu rgyan dang*/
[2186] rdo rje dril bu 'dzin pa'o/
[2187] /khro bo'i chas ni/
[2188] rus pa'i rgyan drug thal chen gyi byug pa/
[2189] zhag gi zo ris/
[2190] b+han+d+ha dang*/
[2191] phur pa 'dzin pa'o/
[2192] /bro gar gyi lha'i phyag rgya 'cha' ba'o/
[2193] /ngag ni sngags dang snying po brjod pa'o/
[2194] /sems ni lha'i sku bsgom pa'o/
[2195] /khyad par du 'khor 'das ru shan 'byed pa'i tshe/
[2196] lus gcer bu tha mal du gnas pas/
[2197] phyag rgya sna tshogs dang bro gar sna tshogs byed la/
[2198] ngag dang sems kyang de bzhin no/
[2199] /nags dang mtsho gling la sogs par nyams gong du spel ba'i tshe/
[2200] lus rnal 'byor pa'i chas las/
[2201] DA ma ru dang*/
[2202] dril bu dang*/
[2203] gling bu la sogs pa 'bud cing me tog gi mgo rgyan la sogs pas spras la/
[2204] sems lha'i sku bsgom pa dang*/
[2205] rig pa'i ngo sprod thog tu sbyang ba dang*/
[2206] rang gnas kyi bsam gtan la gnas pa gsum spel zhing*/
[2207] rkang pa'i bro dang g.yas brkyang g.yon bskul las/
[2208] g.yon brkyang g.yas bskum la sogs par bsgyur ba dang*/
[2209] ngag gi bya ba dbyangs dang gsal byed kyi yi ge ring po dang thung ngu dang*/
[2210] 'khyog por gdangs snyan pos brjod cing*/
[2211] oM dang e dang hU~M dang he dang l+ye+ai shag la sogs sa sna drangs te/
[2212] mchog gsang bla na med pa rdo rje'i tshig blang ba ni/
[2213] e ma ki ri kI rI/
[2214] /maSh+Ta bA li bA li/
[2215] sa mi ta pu ru pu ru/
[2216] ku ta li ma su ma su/
[2217] i ka rA su li b+ha ta ye/
[2218] tsa ki ra b+hu li sa la ye/
[2219] sa mun+ta tsar+Ya su b+ha yai/
[2220] b+he ta sa b+h+ya ku le yai/
[2221] sa ka ri d+hU ka na/
[2222] ma ta ri bai ta na/
[2223] ba ra li hi sA na/
[2224] ma kharta ki la nAM/
[2225] saM b+ha ra ta me ka tsang+taM pa/
[2226] sur+Ya  ta ra e pa sha na pa/
[2227] ra na b+hi ti sa b+hu ra lA pa/
[2228] ma smin sa gu li ta ya pa/
[2229] 'gu ra 'gu rA sa ga kha ra na lI/
[2230] na ra na rA i thar pa TA la/
[2231] sir na sir Ne b+he sa ras pa laM/
[2232] b+hun rda b+hun rda tshiSha sa ke laM/
[2233] sa sA/
[2234] ri rI/
[2235] li lI/
[2236] a I/
[2237] mi mI/
[2238] ra ra rA/
[2239] zhes nyi zla kha sbyor las bshad pa ltar chos nyid kyi glu kun bzang yab yum gyi dgongs pa blangs te/
[2240] ma skyes pas na mi 'gag cing*/
[2241] /'gro dang 'ong med kun tu khyab/
[2242] /bde chen chos mchog mi g.yo ba/
[2243] /mkha' mnyam rnam grol gos pa med/
[2244] /rtsa ba med cing rten med la/
[2245] /gnas med len med chos chen po/
[2246] /ye grol lhun mnyam yangs pa che/
[2247] /bcings med rnam par bkrol med pa/
[2248] /khyab gdal khang bzangs ye yod nyid/
[2249] /khyab ma nyams las rnam 'das pa/
[2250] /yangs so che'o nam mkha'i dbyings/
[2251] /chos chen 'bar ba nyi zla'i dkyil/
[2252] /lhun gyis grub dang mngon sum pa/
[2253] /rdo rje ri bo pad+ma che/
[2254] /nyi ma seng ge ye shes glu/
[2255] /sgra chen rol mo mtshungs pa med/
[2256] /nam mkha'i mtha' la longs spyod pa/
[2257] /sangs rgyas sangs rgyas kun mnyam zhing*/
[2258] /kun bzangs yangs pa chos kyi rtse/
[2259] /mkha' dbyings bzang mo'i dbyings rum du/
[2260] /klong gsal lhun grub ye rdzogs che/
[2261] /ces pa'i don te/
[2262] sems nyid khyab gdal yangs pa'i ngang nas blang ngo*/
[2263] /gsum pa glu gar gyi phan yon ni/
[2264] /nyi zla kha sbyor las/
[2265] de yang rnal 'byor thabs kyi gtso/
[2266] /grag pa med pa rdo rje'i glus/
[2267] /sangs rgyas kun gyi yid kyang tshim/
[2268] /rnal 'byor pa yi nyams kyi grogs/
[2269] /mkha' 'gro ma yi yid rnams 'phrog
[2270] /rigs drug 'khor ba'i zhen pa bzlog
[2271] /skal dang ldan pa'i ngang 'du'i gnas/
[2272] /sems kyi rgyud kun rang dal 'thob/
[2273] /rang rig bde ba'i gsal rnams 'debs/
[2274] /shes pa gcig pa'i dpung rnams byed/
[2275] /yid can rnams kyi skyon rnams sel/
[2276] /lus can kun gyi sgrib pa sbyong*/
[2277] /dbang dang dam tshig bde ba ster/
[2278] /ma rig pa dag bcar la gnon/
[2279] /theg pa rnams kyi ngal so'i sa/
[2280] /lta dang sgom pa'i 'brel pa'i mtshams/
[2281] /snying po rnams kyi gdul ba'i zhing*/
[2282] /mi bskyod snang ba rang skyed gnas/
[2283] /rdo rje sems dpa'i sku yang 'dzin/
[2284] /ces pa dang*/
[2285] rdo rje gsang ba'i glu yis ni/
[2286] /dgos pas ngan song sgo dgag phyir/
[2287] /sangs rgyas nyid kyi mdzad spyod yin/
[2288] /ces so/
[2289] /gsum pa go rims nges pa'i spyod pas dus tshod gzung ba la gsum ste/
[2290] las dang po pa'i spyod pa dang*/
[2291] 'khor 'das ru shan 'byed pa'i spyod pa dang*/
[2292] brtul zhugs lam du bslang ba'i spyod pa'o/
[2293] /dang po ni yi ge 'dri mchod la sogs pa bcu ste/
[2294] dbus mtha' las/
[2295] yi ge 'dri mchod sbyin pa dang*/
[2296] /nyan dang klog dang 'dzin pa dang*/
[2297] /'chad dang kha ton byed pa dang*/
[2298] /de sems pa dang bsgom pa ste/
[2299] /chos spyod bcu yi bdag nyid 'di/
[2300] /bsod nams phung po dpag tu med/
[2301] /ces pa la rim pas bslab pa'o/
[2302] /gnyis pa ni gdams ngag zab mo nyams su len pa dang dbang gsum pa'i sngon 'gror lus ngag yid gsum gyi spyod pas 'khor 'das phye nas/
[2303] rig pa rnal 'bebs kyi spyod pa sor chud par byed pa'o/
[2304] /gsum pa ni nyi shu rtsa gcig bshad pa las/
[2305] skabs 'dir dang po bdun la gtso cher spyod pa'o/
[2306] /de yang dang po chos kyi sgo mo kun bsdur nas rgyud thog tu phyogs gcig nyams su len pa'i don tshol ba/
[2307] bung ba tshang 'tshol ba lta bu ste/
[2308] thos pas chos dang chos ma yin pa 'byed/
[2309] bsam pas de'i don rtogs nas nyon mongs pa mgo gnon/
[2310] sgom pas rtogs thog tu bzhag pas nyon mongs pa rtsa ba nas nges par 'byin pa ste/
[2311] nyi zla kha sbyor las/
[2312] thos pa'i shes rab kyis phyi'i sgro 'dogs bcad pa dang*/
[2313] bsam pa'i shes rab kyis nang gi sgro 'dogs bcad pa dang*/
[2314] sgom pa'i shes rab kyis gsang ba'i sgro 'dogs bcad pa'o zhes so/
[2315] /de'i grogs su the tshom med pa thi bya tshang du 'jug pa'i sngon du sgro 'dogs bcad zin pas 'dzal 'dzol med par 'ong ba ltar/
[2316] thos bsam gyi sgro 'dogs bcad zin pas rang yid ches pa'i man ngag la nyams su len pa'o/
[2317] /de'i grogs su kun gyi spyod yul ma yin pa ri dwags lta bu'i spyod pa ni/
[2318] rnal 'byor pa de yang 'khor bar lhung gis dogs pa'i gnong gis mi mi rgyu ba'i ri la gcig pur gnas pas nyams su len pa ni ri dwags rma'i gnong gis gcig pur yan gar ba lta bu'o/
[2319] /de'i grogs su lkug pa lta bu'i spyod pa ni/
[2320] ngag smra ba bcad de su dang yang mi smra'o/
[2321] /de ltar byas dus dran pa rengs pas smyon pa lta bu'i spyod pa ni/
[2322] lus ngag sems kyi spyod pa la gza' gtad med pa smyon pa lta bur shugs las 'byung ngo*/
[2323] /'di'i dus na gtsang sme med pa khyi phag lta bu'i spyod pa shar las 'byung ste/
[2324] zas gos la gang yang 'dem kha med par longs spyod/
[2325] de ltar drug rdzogs dus gzhan gyis tshul la zil gyis mi non zhing phar gnon pa seng ge lta bu'i spyod pa 'byung ste/
[2326] seng ge gang la'ang 'jigs pa dang bag tsha ba med pa ltar/
[2327] rnal 'byor pa 'di yang snang ba dang mi dang mi ma yin thams cad kyi gnod pa dang bral nas gang la'ang dbang bsgyur nus pa 'byung ngo*/
[2328] /spyod pa de dag la mi ming du btags na snang ba dbang bsgyur gyi spyod pa zhes bya'o/
[2329] /de'ang gzhan gyi mi dbang bsgyur nus shing*/
[2330] bsad pa slar gso nus pa dang*/
[2331] rdzu 'phrul grub cing*/
[2332] chos nyid kyi nyams 'bar ba chang gi myos pa ltar phyogs yan re dogs dang bral nas/
[2333] 'byung bzhi la dbang bsgyur nus pa byung ngo*/
[2334] /gnyis pa de'i man ngag snang ba cer bzhag gi thabs su gang snang snang gi thog tu sems nyid cer bzhag tu bltas pas/
[2335] rdo tshan la kha ba babs pa ltar/
[2336] snang thog de nyid du rang zhig la lhan gyis 'gro ste/
[2337] de'ang skye bar snang ba/
[2338] 'gag par snang ba/
[2339] 'ong ba dang 'gro bar snang ba la sogs pa chos can tha dad dum bu pa la bslabs pas 'dzin zhen grol nas snang yang bden pas stong pa gzugs brnyan dang*/
[2340] chu zla dang*/
[2341] sgra brnyan dang*/
[2342] sprul pa dang*/
[2343] sgyu ma dang*/
[2344] smig rgyu dang*/
[2345] mig yor dang*/
[2346] rmi lam rtar yongs su dag la/
[2347] chos spyi'i rnam pa'i chos nyid ma skyes pa la bslabs pas nam mkha' ltar gdod ma nas zhi bar rtogs pa ste/
[2348] klong drug pa las/
[2349] skyes ba yod pa'i sems nyid la/
[2350] /'gro drug snang ba rang shar bas/
[2351] /tha dad gzugs rnams 'dzin par ni/
[2352] /snang ba gzugs su smin par rdzogs/
[2353] /'gag pa yod pa'i sems nyid la/
[2354] /mi rtag rgyu ru rang shar bas/
[2355] /rang bzhin med pa'i snang bar ni/
[2356] /dper na rmi lam bzhin du rdzogs pa/
[2357] /spros pa yod pa'i sems nyid la/
[2358] /sna tshogs snang ba rang shar bas/
[2359] /sgo lnga so so'i snang bar ni/
[2360] /rang sa bzung ba'i sa nas rdzogs/
[2361] /bstan du yod pa'i sems nyid la/
[2362] /sgra tshig ming rnams rang shar bas/
[2363] /tha snyad blo rnams rang dag par/
[2364] /bla ma'i man ngag gsang ba rdzogs/
[2365] /mthong du yod pa'i sems nyid la/
[2366] /byung rkyen du ma rang shar bas/
[2367] /snang ba'i yul la mngon par ni/
[2368] /ma 'dres rang gsal nyid du rdzogs/
[2369] /zhes so/
[2370] /gsum pa de las snang srid gzhi bzhengs kyi dgongs pa shar ba ni/
[2371] 'khor 'das kyi chos tham cad bslabs pa med kyang blo thog tu phungs kyis rang shar nas gang la'ang thogs rdugs med pa 'byung ste/
[2372] yang de nyid las/
[2373] yang med pa'i sems nyid la/
[2374] re dogs bral ba'i snang ba ni/
[2375] /ye bzhag gdeng ldan dgongs pa zhes/
[2376] /kun tu bzang po nga yis bstan/
[2377] /snang cha med pa'i sems nyid la/
[2378] /nyag gcig cha phra'i snang ba ni/
[2379] /spros bral chen po'i dgongs pa zhes/
[2380] /kun tu bzang po nga yis bstan/
[2381] /de ltar dgongs pa dgongs pa ru/
[2382] /sems kyang gtan la phab pa yis/
[2383] /rnal 'byor sems la dbang yang thob/
[2384] /dri mas bcing pa las grol ba'o/
[2385] /zhes so/
[2386] /bzhi pa de'i dus su phung po dang nyon mongs gnas gyi 'bras bu ni/
[2387] mu tig phreng ba las/
[2388] phung po khams dang skye mched ni/
[2389] /rigs dang rigs kyi bdag por grol/
[2390] /ces pa dang*/
[2391] rkyen rnams rkyen gyis grol bas na/
[2392] /dmigs pa'i chos la nga mi ltos/
[2393] /yul rnams yul gyis grol ba la/
[2394] /gzung 'dzin gnyis la nga mi ltos/
[2395] /rgyu nyid rgyu yis grol ba la/
[2396] /'khor 'das gnyis la nga mi ltos/
[2397] /chos ni chos kyis grol ba la/
[2398] /tha snyad tshig la nga mi ltos/
[2399] /sems nyid sems kyis grol ba la/
[2400] /mtshon byed blo la nga mi ltos/
[2401] /zhes pa dang*/
[2402] klong drug las/
[2403] tshogs drug snang ba'i sems nyid la/
[2404] /rtog tshogs rnams ni rang sar dag
[2405] /sgra tshig snang ba'i sems nyid la/
[2406] /tha snyad ming rnams rang sar dag
[2407] /rags par snang ba'i sems nyid la/
[2408] /'byung bzhi'i rkyen rnams rang sar dag
[2409] /gzung 'dzin snang ba'i sems nyid la/
[2410] /bcings pa'i bdag 'dzin rnam par dag
[2411] /yod par snang ba'i sems nyid la/
[2412] /dngos po rnams ni rang sar dag
[2413] /med par snang ba'i sems nyid la/
[2414] /stong pa nyid rnams rang sar dag
[2415] /yod dang med pa'i sems nyid la/
[2416] /grub pa'i mtha' rnams rang sar dag
[2417] /chos su snang ba'i sems nyid la/
[2418] /rang gi mtshan nyid rnam par dag
[2419] /chos med snang ba'i sems nyid la/
[2420] /'khrul pa rnams ni rang sar dag
[2421] /ces so/
[2422] /don gnyis pa bsgom pa la rgyun du byed pa'i rnal 'byor la bzhi ste/
[2423] nyin mtshan kha sbyor gyi sgom pa/
[2424] de'i man ngag rgya mtsho cog bzhag gi thabs/
[2425] de'i dgongs par snang srid gzhi bzhag gi chos nyid/
[2426] de'i 'bras bu nyon mongs pa rang rgyal btab pa'o/
[2427] /dang po la gsum ste/
[2428] nyi zla kha sbyor la/
[2429] sgom pa ni gsum ste/
[2430] lha la sogs pa'i sems kyi sgom pa dang*/
[2431] theg pa chen po'i bsam gtan dang*/
[2432] dus gsum gyi sangs rgyas thams cad kyi dgongs pa nyid yin no zhes pa dang*/
[2433] thal 'gyur las/
[2434] rang bzhin babs las byung ba ni/
[2435] /bsam gtan dag tu brjod par bya/
[2436] /rtsa dang rlung dang thig le dang*/
[2437] /lus gnad mig dang stong pa ni/
[2438] /sgom pa zhes ni 'dod pa yin/
[2439] /yi ge 'od dang kha dog dang*/
[2440] /rnam par 'phrul pa'i spro bsdu ni/
[2441] /ting nge 'dzin zhes bshad pa la/
[2442] /ma bcos rang bzhag gnas lugs te/
[2443] /ji ltar de las 'gyur med pa/
[2444] /sangs rgyas rnams kyi dgongs pa'o/
[2445] /zhes so/
[2446] /de la dang po lha dang ma'i sgom pa ni sems 'dzin nyi shu rtsa gcig ste/
[2447] de nyid las/
[2448] sems 'dzin bslab rim nyer gcig gis/
[2449] /dang po gnas su bzhag pa dang*/
[2450] /gnyis pa lus sems dbral ba dang*/
[2451] /gsum pa chos nyid mthong ba'o/
[2452] /'di dus lus ngag sems kyi gnad/
[2453] /rnal 'byor ldan pas rnal dbang bya/
[2454] /'gyu byed rlung gi rta dang yang*/
[2455] /bsres te 'phen cing sdud pa yis/
[2456] /gnad gsum mkhas pas bsten byas na/
[2457] /sems kyi rtog pa rgyun 'chad do/
[2458] /zhes gsungs pa'i don nyams su blang ba la gsum ste/
[2459] bdun tshan dang pos rang sems gnas su bzhugs pa/
[2460] gnyis pas lus sems 'dzin zhen dang dbral ba/
[2461] gsum pas chos nyid mthong ba bstan pa'o/
[2462] /dang po la bdun gyi mtshan ma a dkar la sems gzung ba ni/
[2463] gnas yid dang mthun par stan bde ba la lus skyil krung gis 'dug ste/
[2464] sna rtser a dkar la 'tsher ba cig bsgoms nas/
[2465] rlung phyir 'gro dus a yang phar song*/
[2466] nang du 'gengs dus a yang tshur byung bar bsams la rlung dang bsres te bsgom mo/
[2467] /de yang lus la tshad nad yod na a de grang reg
[2468] /grang nad la tsha reg tu bsams la nyin mtshan du sbyangs pas/
[2469] sems spro bsdu dang bral ba'i nyams myong thun mong ma yin pa skye'i/
[2470] /lus gnad rlung gnad thams cad la 'dra'o/
[2471] /de la skyon na yi ge pha la sems gzung ba ni dar cig shes pa yengs su bcug la/
[2472] phaT ces drag por brjod pas shes pa rtog med had de ba cig 'ong ba la rtog pa ma langs kyi bar sems bzung la yang phaT ces nyin mtshan du nyams su blangs pas sems stong gsal rang gdangs kyi sgom pa skye'o/
[2473] /yang khro bo dgyes pa'i gad mo la sems gzung ba ni/
[2474] ha drag la thung bar brjod snga ma ltar sems gtad pas rtog med gsal gdangs kyi nyams skye'o/
[2475] /lha ma yin rtsod pa 'gyed pa la sems gzung ba ni/
[2476] ri rtse'am brag steng la sogs par 'dug la/
[2477] lus tsog pus mgo dang por dal bus sgril/
[2478] lus sgul bskyod dal bar bya/
[2479] de ltar nyi ma gsum bzhir byas nas/
[2480] drag tu khams kyis thub thang du sgril zhing sgul bskyod byas pas/
[2481] phyi'i snang ba dmar khrag khrug dang*/
[2482] ser lhang lheng dang*/
[2483] sngo gya gyur 'gyur pa dang*/
[2484] thim thim du 'gyur ba dang*/
[2485] skya sang seng du 'gyur ba'i rjes la/
[2486] phyi'i snang ba rang 'gags nas ci'i ngo bor yang grub pa med par mthong ste/
[2487] mthong snang rang grol ba'i nyams su myong ba skye'o/
[2488] /'di'i dus na rlung la shis pa'i kha zas bsten no/
[2489] /lte bar yi ge raM la sems gtad do/
[2490] /rnam rtog hU~M gis ded pa la sems gzung ba ni hU~M rings dbyangs dang bcas pa rlung dang bsres la sems de'i ngang las gzhan du ma yengs par bzung la/
[2491] skabs su hU~M thung ba re brjod pas rnam rtog chos nyid du sangs pa'i nyams skye'o/
[2492] /de bzhin du lte bar raM bsgoms la rlung dang lus gnad bstun pa dang*/
[2493] lha'i skur bsgoms la/
[2494] sna rtse dang ba spu'i sgo nas sku phra mo 'du byed pa la sems gtad pas shes pa gsal dag chen po'i nyams skye'o/
[2495] /gnyis pa lus sems 'dzin zhen dpral ba'i gnad bdun ni/
[2496] rlung dang lus gnad sngar bzhin la/
[2497] /smin mtshams su thig le dkar dmar 'dres pa sran ma'i ga'u tsam la sems gzung ngo*/
[2498] /des rlung gi nyams skye'o/
[2499] /lus kyi dbus na rtsa gsum dbyug gu drang po ltar gnas pa'i ro rkyang sna gnyis sna bu ga na yod pa nas rlung bzung ste/
[2500] mda' ltar 'phangs pas nad gdon sdig sgrib dag
[2501] /zhags pa ltar nang du bkug pas dbu ma'i ma sna nas tshud de/
[2502] rtsa gsum 'khor lo bzhi ye shes kyi rlung gis gang ba la sems bzung bas rig pa stong gsal gyi nyams skye'o/
[2503] /sna rtser rlung dkar po mda' gang nas dpag tshad rgyang grags kyi bar du khug pa gnyis phar song tshur 'ong la sems bzung bas rtog med gsal ba'i nyams skye'o/
[2504] /lus byin 'od lnga'i ra ba 'ja' tshon lta bu sang ma seng khral ma khrol shags ma shigs la ma yengs par sems bzung bas 'od gsal dag pa'i nyams skye'o/
[2505] /rlung sems nam mkha'i mthongs su 'phangs nas/
[2506] yi ge'am 'od kyi gong bu'am nyi zla'i dkyil 'khor je mtho je mtho las mthar dbyings su nub nas bltar mi mngon pa'i ngang la sems bzung bas stong nyid bsam ngo dang bral ba'i nyams skye'o/
[2507] /sems rna ba la gtad de lhan ne bzung bas sgra'i bsam gtan gyi nyams skye'o/
[2508] /snying nang du lha sku phra mo la sems bzung bas 'od gsal dag pa'i nyams skye zhing bar do'i 'od gsal 'byongs pa dang lha'i sku ring bsrel 'ja' 'od rnams 'byung ba'o/
[2509] /gsum pas chos nyid mthong ba bstan pa'i bdun tshan ni/
[2510] stong nyid rim gyis pa la sems gzung ba ni/
[2511] dang por lus kyi bye brag mang por bsil la/
[2512] ming du ma la sogs pas gzhigs te/
[2513] mgo gcig pu la'ang ming du mas bsil la/
[2514] ming de don la brtags pas don rdul phran du song dus ming gang na 'dug btsal bas/
[2515] ma rnyed pa'i tshe gang yang yid la mi rgyu ba'i stong nyid phugs rdugs su shar ba'i ngang la tshol khro dang dran bsam med par lhan ne bzhag pas stong pa gnyis su med pa'i nyams skye'o/
[2516] /lus ji lta ba bzhin snang ba thams cad la sbyar ro/
[2517] /stong nyid cig car pa la sems gzung ba ni/
[2518] ci snang snang la cher gyis bltas dus stong sangs sangs song bar bsams la/
[2519] gzugs snang sgra snang la sogs pa thams cad la sbyangs pas snang ba thams cad me long la has btab pa lta bu'i nyams skye'o/
[2520] /mi rtag pa la sems gzung ba ni snang ba gtad med du sbyong ba ste/
[2521] gang snang gtad pa med bden pa med sna tshogs su snang bas mi bden te ris med du 'gyur la mi rtag pa'i phyir snyam du sbyangs pas/
[2522] gza' gtad dang bral ba'i nyams skye'o/
[2523] /'byung ba lnga gang snang gi steng du shes pa tse ne che re ma yengs par bzhag pas/
[2524] bzhag sa der grol ba'i nyams su myong ba rmi lam dang 'dra ba skye'o/
[2525] /mi rtog pa la sems gzung ba ni snang ba gang snang shes pa ci 'gyur skad cig ma'i 'phreng ba cha med rtog bral du ye nas gnas pa de ngos bzung la 'jur la thebs par sbyangs pas rtog med rang gnas chen po'i bsam gtan skye'o/
[2526] /zung 'jug la sems gzung ba ni/
[2527] gnyis snang du shar dus gnyis 'dzin du 'char ba de rang la ches cher bltas pas rang dag gnyis med chen po'i nyams skye zhing*/
[2528] yab yum gyi bde ba lam du byed pas kyang bde stong gnyis med kyi nyams skye'o/
[2529] /bar snang lam du byed pa ni/
[2530] rig pa bar snang la yal yal song bar bsgom pa dang*/
[2531] snang sems thams cad man mkha'i dbyings na lhing nge gang la'ang rten med du bsgom pa dang*/
[2532] nam mkha' dang chos thams cad mnyam par bsgom pa ste/
[2533] mtha' bral stong pa chen po'i nyams skye'o/
[2534] /de dag gi don yang nyi zla kha sbyor las/
[2535] yi ge a la sems gtad pas/
[2536] /dngos po'i zhen pa rang sar ldog
[2537] /bskyed pa'i lha la sems gtad pas/
[2538] /lus kyi dri ma dag par byed/
[2539] /ngag gi rdo rje'i glu yis ni/
[2540] /de yis yid ni tshim par byed/
[2541] /yi ge hU~M las sems gtad pas/
[2542] /de yi ngag gi dri ma 'dag
[2543] /raM la sems ni su 'dzin pa/
[2544] /de yis dngos po thams cad sbyong*/
[2545] /yi ge ha la su gnas pa/
[2546] /gti mug thams cad zad par byed/
[2547] /gang zhig phaT la sems gnas pa/
[2548] /de yi lus ngag gnod pa spong*/
[2549] /smin mtshams thig le gang bsgom pa/
[2550] /'dis ni rlung la goms par 'gyur/
[2551] /dbyug gu'i rgyu la sems 'dzin pa/
[2552] /des ni dbang po'i sgo rnams khegs/
[2553] /sna rtser yid ni su goms pa/
[2554] /'byung ba yas pa rang sar sdud/
[2555] /lus rten rang 'od gang bsgoms pa/
[2556] /'dis ni bar do'i sa la goms/
[2557] /nam mkhar sems ni su 'phangs pa/
[2558] /'dis ni stong pa nyid la goms/
[2559] /gang gis rna bar sems bzung na/
[2560] /'dis ni sgra rnams ci dgar spyod/
[2561] /gang gis snying gar sems 'dzin pa/
[2562] /'dis ni bsam pa rang sar dag/
[2563] /stong pa nyid la su gnas pa/
[2564] /'dis ni dngos po'i zhen pa 'gag
[2565] /stong nyid had por su bsgom pa/
[2566] /dran pa rnams ni cig car stongs/
[2567] /mi rtag sems la gang sbyong ba/
[2568] /'dis ni 'khor ba'i zhen pa bzlog
[2569] /'byung ba lnga la sems bzung na/
[2570] /des ni lus kyi rtags rnams 'byung*/
[2571] /mi rtog ye shes gang bsgom pa/
[2572] /'dis ni mtshan ma'i zhen pa 'gag
[2573] /gnyis 'jug bde ba su bsgom pa/
[2574] /'dis ni 'dod yon lam du byed/
[2575] /bar snang lam du su byed pa/
[2576] /'dis ni sems la dbang yang thob/
[2577] /ces so/
[2578] /'di dag gi zhar la snang ba'i yul gzugs sgra dri ro  reg lnga la sems gzung ba'i thabs kyang*/
[2579] thal 'gyur las/
[2580] mig gzugs sgra dri ro dang reg
[2581] /'dod yon lnga yi gnas sbyangs te/
[2582] /gzugs ni kha dgo dbyibs rnams dang*/
[2583] /bzo dang sgyu rtsal tha dad dang*/
[2584] /mig 'phrul la sogs sna tshogs pa'o/
[2585] /sgra ni pi wang bum ldir dang*/
[2586] /rgyud mangs rdza rnga gling bu dang*/
[2587] /pheg dang har la sogs pa'o/
[2588] /dri ni ngad dang sbyar ma dang
[2589] /yid mthun rten 'brel zab mos bya/
[2590] /ro ni bu ram drug  ldan dang*/
[2591] /rgun chang sbyar ma sna tshogs bsgyur/
[2592] /rten 'brel yan lag sbyor ba'o/
[2593] /reg ni mkhas pas khri stengs 'dug
[2594] /gzhung bsnol sbyor ba'i 'byung ba dang*/
[2595] /shing gi lo ma 'ga' zhig gis/
[2596] /reg pa tsam gyis chos nyid la/
[2597] /'bral med sems kyis gnas pa'o/
[2598] /zhes so/
[2599] /khyad par du ra bzhi rnal 'byor du bya ba'i rim pa yang*/
[2600] /de las gsungs pa/
[2601] sku gsum bslab pa'i rim pa nyid/
[2602] /'byung ba'i yon tan gtsor byas te/
[2603] /mchog tu sa chu me rlung gi
[2604] /sgra la bslabs pas nges par 'grub/
[2605] /chu yi sgra ni bshad pa la/
[2606] /mkha' 'gro ma yi sgra dbyangs 'dzin/
[2607] /'di la rtag tu goms byas na/
[2608] /sprul pa'i sku yang nges par 'grub/
[2609] /sa yi sgra ni bsil zhing lci/
[2610] /tshangs pa chen po'i sgra skad ldan/
[2611] /'di la rtag tu nyan sbyong na/
[2612] /longs spyod rdzogs sku nges 'grub bo/
[2613] /me yi sgra ni rang byed bslab/
[2614] /khyab 'jug chen po'i gsung dbyangs ston/
[2615] /'di la nyan pa sus spyod pa/
[2616] /chos sku'i yon tan nges par thob/
[2617] /rlung gi sgra ni gzir zhing grag
[2618] /mkha' lding rgyal po sbyor ba'i gsung*/
[2619] /'di ni rtag tu zlos shes na/
[2620] /sku gsum thun mong bslab bya'o/
[2621] /de ltar 'byung bzhi'i sgra don ni/
[2622] /phyi yi dus la nges par sbyar/
[2623] /dgun te dpyid dang dbyar dus ston/
[2624] /chu dang sa ste me rlung gis/
[2625] /rim par dus dang nges sbyar te/
[2626] /rnal 'byor lus dang bstun byas na/
[2627] /'grub 'gyur 'di la the tshom med/
[2628] /ces so/
[2629] /de ltar lha dang mi'i sems 'dzin gyi don bsdus na/
[2630] /rang shar las/
[2631] lha dang mi yi sems 'dzin ni/
[2632] /kha sna'i dbugs ni bsdams byas nas/
[2633] /rtog med yid ma 'gyus pa ni/
[2634] /shes pa rtse gcig ngo bo ste/
[2635] /'phral gyi rnam rtog med par gsungs/
[2636] /yang dag don chen mtshon mi nus/
[2637] /zhes so/
[2638] /gnyis pa byang chub sems dpa'i bsam gtan la gnyis te/
[2639] dbye ba dngos dang*/
[2640] zhar las byung ba'o/
[2641] /dang po la gnyis las/
[2642] mdor bstan pa ni/
[2643] rang shar las/
[2644] byang chub sems dpa'i bsam gtan ni/
[2645] /sems kyis 'dzin pa yin te/
[2646] /ngang ngam shugs kyis skye ba'o/
[2647] /goms nas klong du gyur pa dang*/
[2648] /zas kyi 'du shes spang ba'o/
[2649] /sa la gnas pa rnams kyis spyod/
[2650] /rnam rtog ngang gis med pa'o/
[2651] /des kyang don chen mtshon mi nus/
[2652] /zhes so/
[2653] /de'ang gshis kyi don rig pa 'od gsal yin gyi/
[2654] rtog med gnas pa tsam ma yin pa'i phyir na don chen mi mtshon pa'o/
[2655] /rgyas par bshad pa la gsum las/
[2656] /rang bzhin shugs kyi bsam gtan ni/
[2657] mi rtog pa ngang gis lhun  grub tu byung ba ste/
[2658] lus ngag rnal du 'bebs pa tsam mo/
[2659] /dmigs pa rgyud rten gyi bsam gtan ni/
[2660] nyon mongs pa phra rags la rang bzhin med pa lta ba'i gnyen po bsgom pa ste/
[2661] nyon mongs pa mgo gnon pa tsam mo/
[2662] /sa la gnas pa'i bsam gtan ni sa'i dngos gzhi'i ting nge 'dzin te rang sa'i bag chags sbyong ba tsam mo/
[2663] /de yang nyi zla kha sbyor las/
[2664] theg pa chen po'i bsam gtan ni/
[2665] rang bzhin shugs kyi bsam gtan gyis/
[2666] /ma bcos las ngag rnal du 'bebs/
[2667] /dmigs pa rgyud rten bsam gtan gyis/
[2668] /'phral byung nyon mongs mgo rnams gnon/
[2669] /sa la gnas pa'i bsam gtan gyis/
[2670] /rang rang rgyud kyi 'tsho skyong byed/
[2671] /ces sa/
[2672] /gnyis pa shar las byung ba'i bsam gtan bstan pa la gnyis te/
[2673] rang bzhin dang*/
[2674] bcos ma'i bsam gtan no/
[2675] /dang po rang bzhin gyi bsam gtan ni/
[2676] skye 'gro thams cad la shes pa bag la yengs pa'i tshe gyin 'dar had de gnas pa las kyang skye la/
[2677] mda' srong gi mig la yod pa dang*/
[2678] ri bong dang khra tshang na nyal ba'i mig la yod pa la sogs pa'o/
[2679] /mdor na sems rnam shes bag la yengs pa'i dus thams cad na yod do/
[2680] /gnyis pa bcos ma'i bsam gtan ni/
[2681] yid kyis ched du bcos nas bsgoms pa'i bsam gtan ting nge 'dzin mi rtog pa dang rtog bcas lha'i bskyed rdzogs la sogs pa thams cad yin te/
[2682] blos ched du byas pa'i phyir ro/
[2683] /skabs 'dir dgos pa la ltos nas gsum du bzhag ste/
[2684] de'ang rnal 'byor pa la phral du zas gos kyis gnod la/
[2685] phugs su rmi lam dang bag chags kyis khams gsum du brgyud pa'i phyir gnod de/
[2686] de dag gi gnyen por zas kyi zhen pa bcad pa bsam gtan gyi thun/
[2687] gos kyi zhen pa bcad pa bsam gtan gyi thun/
[2688] rmi lam dang bag chags kyi zhen pa bcad pa bsam gtan gyi thun la bslab pa dang gsum las/
[2689] dang po ni/
[2690] bcud len sna tshogs la brten pa dang*/
[2691] rlung la brten pa gnyis las/
[2692] bcud len sna tshogs ni/
[2693] 'byung ba lnga'i bcud len dang*/
[2694] sman dang*/
[2695] rtswa dang bdud rtsi la sogs pa mang yang rin po che'i bcud len mchog tu zab bo/
[2696] /rin po che dang bdud rtsi lnga 'dus pa'i bcud len ni/
[2697] thal 'gyur las/
[2698] bcud kyis len par 'dod pas ni/
[2699] /bdud rtsi lnga rnams sbyar ba'i thabs/
[2700] /gzhan dus 'byung ba snyoms pa la/
[2701] /mkhas pas cha snyoms legs sbyar te/
[2702] /rin po che yi snod du gzhug
[2703] /de nas sbrang dang u tsi ta/
[2704] /kha tshar legs par btab nas ni/
[2705] /dngul chu'i thigs pa res blangs nas/
[2706] /nang bzhin sran ma'i rdog po tsam/
[2707] /mkhas pa dag gis zas spyod na/
[2708] /bcud kyis len pa chen por yang*/
[2709] /'gyur bar the tshom mi za'o/
[2710] /zhes so/
[2711] /rlung ni steng 'og gi kha sbyar te/
[2712] /ro ma'i rtsa nang du drangs la/
[2713] mgrin pa'i 'khor lo bdud rtsi'i ros gang bar bsams te/
[2714] sa dang chu'i rlung sba bas snang ba thams cad zas su gyur/
[2715] /mgrin pa dang ro mar thim/
[2716] bsam gtan gyi bde bas khyab par bsgoms pas zas kyi rnal 'byor 'grub bo/
[2717] /'di dag thal 'gyur las/
[2718] bcud kyis len pa 'di lta bu/
[2719] /rin po che la brten pa yis/
[2720] /tshe ni nyi zla dag dang mnyam/
[2721] /sna tshogs rdo yi sbyor ba yis/
[2722] /mtshon gyis lus la tshugs pa med/
[2723] /sngo la brten pa'i sbyor ba yis/
[2724] /skra dkar gnyer ma med par 'gyur/
[2725] /rtsi sbyor dag gi bcud len gyis/
[2726] /gzi brjid ldan zhing gzhon par 'gyur/
[2727] /sha la brten pa'i sbyor ba yis/
[2728] /lus zungs ldan zhing stobs bskyed 'gyur/
[2729] /gzhan yang rlung la brten pa yis/
[2730] /ngo mtshar che ba'i bcud len bshad/
[2731] /'byung ba rgyun gcod ces bya ba/
[2732] /steng dang 'og gi rlung gis shes/
[2733] /mkhas pas rlung gi gnas su sba/
[2734] /yang na rlung gi 'gyur rtsis gyis/
[2735] /zas kyi rnal 'byor dag tu 'gyur/
[2736] /de ltar bcud kyis len pa yis/
[2737] /'gro ba'i gdung ba chod pa'o/
[2738] /zhes so/
[2739] /de'ang dka' thub dang*/
[2740] /bcud len gyi khyad ni/
[2741] rdo'am chu la sogs pa'i rten cung zad zos shing 'thungs nas sngags dang dmigs pa re tsam lam du byed na dka' thub yin la/
[2742] ril bu'am khrol bu'am rten yod dam med kyang rung ste/
[2743] rlung dang dngas ma rnal 'byor du byed na bcud kyis len pa zhes bya bar 'gyur ro/
[2744] /gnyis pa gos kyi zhen pa bcad pa bsam gtan gyi thun la bslab pa gsum las/
[2745] rten 'brel zab mo ni sha sbyor dang*/
[2746] rdo sbyor dang*/
[2747] sngo sbyor dang*/
[2748] rtsi sbyor la sogs pa ste/
[2749] mkha' 'gro mdzod nas bshad pa bzhin no/
[2750] /gtum mo me'i drod la brten pa ni lus skyil krung la rlung kha sbyar te/
[2751] lte bar raM las me 'bar bas sprul pa'i 'khor nas bde chen 'khor lo'i bar khyab par drod 'bar ste/
[2752] rkyang ma'i nang nas rlung bzung bar dmigs la/
[2753] rlung sna bug g.yon nas rgyu dus shas cher bzung zhing sbyangs pas gos kyi bsam gtan 'grub bo/
[2754] /rlung la brten pa ni/
[2755] tsog pur 'dug ste rlung nang du drangs nas bsdig pas pho kha tsha mer gyis song dus dal bus bzung la/
[2756] dal bus btang zhing*/
[2757] rlung gi zhabs cung zad bzhag la yang drangs pas/
[2758] drod skye zhing srog chags med pa dang*/
[2759] nyon mongs pa dang rnam rtog rang bzhin gyis 'gag pa'o/
[2760] /yang thal 'gyur las/
[2761] gos kyi rnal 'byor 'di lta ste/
[2762] /rlung dang rten 'brel zab mos bya/
[2763] /rlung ni 'phen cing sdud pa las/
[2764] /'gro 'ong bskyel ba'i gnad kyis kyang*/
[2765] /dmigs pa so so'i 'byung ba dang*/
[2766] /rnal 'byor lus dang mthun par dbye/
[2767] /rten cing 'brel pa'i sbyor ba yis/
[2768] /gcig dang drug dang bdun gsum las/
[2769] /ril bu phye ma legs sbyar la/
[2770] /ltor btang byug pa'i mtha' yis bya/
[2771] /zhes so/
[2772] /gsum pa rmi lam dang bag chags kyi zhen pa bcad pa bsam gtan gyi thun la bslab pa la/
[2773] rtsa rlung*/
[2774] rmi lam/
[2775] sgyu lus/
[2776] 'od gsal/
[2777] 'pho ba/
[2778] zung 'jug bar do dang drug las/
[2779] dang po ni sngar yang bstan la/
[2780] khyad par du rtsa'i gnad lte ba'i 'og a wa d+hU tI'i mar sna'i gong spu na gu'i thad na dngas ma dmar po dang me'i sa bo a shad dmar la 'tsher ba reg bya tsha ba las me 'bar te/
[2781] rtsa'i nang bsros nas spyi bo'i haM las byang sems dkar dmar 'thigs pas 'khor lo bzhi dang lus kun khyab par bsgoms la ro rkyang gi rlung dbu ma'i mar sna nas bcug ste/
[2782] 'khor lo bzhi'i nang bka' la rtsa rlung thig le chu gcig tu sbyang bar bya'o/
[2783] /de las drod dang ye shes skye ba ni lam dngos gzhi'i thabs kyi mchog tu bshad pa'o/
[2784] /de'i yan lag tu shes rab la brten nas gzhan lus thabs lam gyi gnad sngar bstan pa bzhin grogs su bya zhing*/
[2785] mi brten na bde chen thig le'i 'bar 'dzag dang*/
[2786] bde ba'i rtsa gnyis dal bus gtems la lce chung bskyod pa'i nyams kyis shes par bya'o/
[2787] /rlung gi sbyor bas 'od gsal mnyam pa'i gnad nges pa la 'jug pas/
[2788] de'i nges byed kyang thal 'gyur las/
[2789] rlung la brten te las sems dbral/
[2790] /khams gsum 'bros khung bcad pa'i phyir/
[2791] /lus ngag zhen pa gting nas bzlog
[2792] /'gro drug g.yang sa mnyam pa'i phyir/
[2793] /lus ngag yid kyi gnad rnams gzer/
[2794] /sems nyid chos dang bsre ba'i phyir/
[2795] /rlung dang shes pa gyen la drang*/
[2796] /'khrul snang zad par bya ba'i phyir/
[2797] /rtag tu rlung la goms pa'o/
[2798] /zhes so/
[2799] /de'i thabs dang gegs las rgyal bar byed pa la bdud rtsi dang*/
[2800] 'byung ba ro snyoms pa'i gnad gnyis las/
[2801] bdud rtsi ni bskor log tu zan chang gis brjis la zos pa dri nga ba dang 'bral zhing*/
[2802] /mar khu byed na bum pa la sogs par btsos pa'i dngas ma la spyod pa ste/
[2803] de nyid las/
[2804] yang ni lus 'byung rgyun gcod pa'i/
[2805] /bcud len ngo mtshar che ba bshad/
[2806] /dri chen rgyun du bskor ldog pas/
[2807] /tha ma lus kyi zag pa 'dzad/
[2808] /yang na bcud phyung mar khu yis/
[2809] /tshan dang ldan par bstan pa yis/
[2810] /'byung ba'i rgyun rnams 'chad par 'gyur/
[2811] /lus kyi 'byung ba rgyun chad pas/
[2812] /lus la srog chags mi gnas dang*/
[2813] /bshang gci la sogs med pa dang*/
[2814] /phyi nang rlung yang med par 'gyur/
[2815] /'di dus rnal 'byor chen po ste/
[2816] /zas gos gnyis ka dag par 'gyur/
[2817] /'dis ni tshe dang longs spyod la/
[2818] /ji ltar 'dod pa 'grub par nges/
[2819] /zhes so/
[2820] /'byung ba ro snyoms ni sa chu me rlung bzhi'i rlung bzung ste/
[2821] /lus bcud len dag pas 'khor lo bzhi'i dkyil 'khor du rtsa rlung dngas ma'i sbyor ba sngar bzhin yangs pas tshe dang longs spyod dang zas gos 'grub ste/
[2822] de nyid las/
[2823] gal te 'byung ba bzhi po la/
[2824] /ro snyoms byed pa'i rnal 'byor pas/
[2825] /sa chu me rlung gnad bstun te/
[2826] /lus dang bsres te rlung gis sbas/
[2827] /rang lus so so'i 'byung ba yis/
[2828] /bsgyur zhing de nyid spyod pa la/
[2829] /gnad 'dus dkyil 'khor bsgom par bya'o/
[2830] /de nyid goms pa tshad phyin pas/
[2831] /bzhi po'i nus pa ngo mnyam nas/
[2832] /bde bar spyod cing 'jigs bral te/
[2833] /'dis kyang zas gos gnyis grub nas/
[2834] /tshe dang longs spyod rdzogs pa'o/
[2835] /zhes so/
[2836] /'di'i dus nang bang na yi ge brjod pas gdon pa'am/
[2837] nus pas gzhan la spo pa'am/
[2838] lus kyi 'khrul 'khor gyis gdon par bya ste/
[2839] thal 'gyur las/
[2840] rgyud gzhan kun tu ma bshad pa'i/
[2841] /'byung ba'i nad rnams drang dang bzlog
[2842] /zab mo nges par bshad kyis nyon/
[2843] /rlung dang mkhris pa bad kan dang*/
[2844] /gnyis 'dus pa dang gsum 'dus pa/
[2845] /de yis phyed dang cha bcu gnyis/
[2846] /rim pa dus dang nges sbyar nas/
[2847] /rgyu gnyis dag las rkyen brgyad ni/
[2848] /tsha dang grang ba'i ngos bzung ste/
[2849] /phyi nang yul gnyis zung sbyor la/
[2850] /lus dang yan lag mkhas pas dbye/
[2851] /stod smad par gyi gnas sbyar te/
[2852] /gnad gsum ldan pas nad rnams gdon/
[2853] /lus kyi 'khrul 'khor sna tshogs dang*/
[2854] /gcud cing gcun pa'i las mtha' yis/
[2855] /'byung ba'i gnad kun phyir la drangs/
[2856] /lus dang yan lag phyi nang gi
[2857] /nges par sbyar te sems bzlog bya'o/
[2858] /ngag ni sgra skad sna tshogs dang*/
[2859] /yi ge brda sbyor sna tshogs dang*/
[2860] /gnas dang brjod med don gyis bya'o/
[2861] /sems na sa chu me rlung dang*/
[2862] /dmigs pa sna tshogs nad dang yar/
[2863] /bzlog pa dbang po'i gnad kyis so/
[2864] /so so'i grangs dang tshad kyis ni/
[2865] /nges par rtags dang grol mtshams kyis/
[2866] /dus tshod nges par shes pa yis/
[2867] /rang lus nad las grol ba dang*/
[2868] /gzhan lus rten 'brel sbyor bas shes/
[2869] /'di ltar byas pas don 'grub po/
[2870] /zhes so/
[2871] /de la sgo gsum gyi 'khrul 'khor ni/
[2872] yang de las/
[2873] nad dang sdug bsngal grol 'dod pas/
[2874] /rang dang gzhan gnyis mnyam par sbyar/
[2875] /gzhan la rten 'brel dag gis bya/
[2876] /rang ni spo dang bya bas bya'o/
[2877] /bya ba dag ni gsum yin te/
[2878] /lus kyi gnad dang ngag dang yang*/
[2879] /de bzhin sems kyi gnad kyis dgrol/
[2880] /lus ni 'khrul 'khor sna tshogs la/
[2881] /seng ge nyid dang glang po che/
[2882] /bya rgod dag dang lug gis sprug
[2883] /wa mo dang ni skyes bu nyid/
[2884] /'bu srin la sogs lus dang ni/
[2885] /'khrul 'khor rnam pa sna tshogs kyis/
[2886] /phyi nang stod smad yan lag lus/
[2887] /rlung mkhris bad kan 'dus pa ni/
[2888] /'byung ba'i nad bsdebs bzhi yi cha/
[2889] /tsha dang grang bas mtha' phye ste/
[2890] /de dang de byar nad las grol/
[2891] /ngag ni sgra skad sna tshogs pa/
[2892] /A li kA li rab gsal bas/
[2893] /rang bzhin rtsa ba gnas pa yi/
[2894] /yi ge brjod tshul drug gis kyang*/
[2895] /so so'i gnas dang sbyar ba dang*/
[2896] /lha dang klu dang gnod sbyin dang*/
[2897] /srin po nam mkha' lding gi skad/
[2898] /tshangs dang brgya byin khyab 'jug dang*/
[2899] /'dre dang lha klu dag pa'i skad/
[2900] /grul bum lto 'phye dri za dang*/
[2901] /lhag cing dngos po'i skad kyis kyang*/
[2902] /so so'i skad dang sbyar bas grol/
[2903] /sems ni dran pa sna tshogs dang*/
[2904] /ji ltar 'gyus pa'i mtha' yis kyang*/
[2905] /rnal 'byor pa yi rig pas dbye/
[2906] /gzhan yang lus ngag yid kyis bsgyur/
[2907] /yang na sems kyi bya ba'i las/
[2908] /sna tshogs ting nge 'dzin gyis bsgyur/
[2909] /sdug bsngal las kyang mtha' dbye'o/
[2910] /zhes so/
[2911] /spo ba ni/
[2912] rlung legs par 'byongs pa dag gis rang gi nad mi dang dud 'gro dang shing dang sa rdo la sogs pa la spo bar nus la/
[2913] gzhan gyi nad gzhan la spo bar nus so/
[2914] /'di'i dus na bla ma'i nad gzhan la spo ba dang*/
[2915] bems po la spo ba las gzhan la mi bya ste/
[2916] sngags kyi dam tshig las sems can la 'tshe ba spang ba dang 'gal ba'i phyir ro/
[2917] /rang bzhin du nad spo ba mi bya ste/
[2918] rang gzhan gyi sgrib pa sbyong byed du skyes pa dang*/
[2919] spos kyang yang 'byung ba'i phyir te/
[2920] dar cig 'phos kyang las mi 'pho bas las kyis 'byung ba'i phyir ro/
[2921] /thal 'gyur las/
[2922] spo ba'i las ni rnam pa gnyis/
[2923] /dngas po nyid dang stong pa'o/
[2924] /dngos po gzugs kyis bsdus pa ste/
[2925] /de ltar 'byung ba las 'byongs nas/
[2926] /rlung la goms pa bsten byas nas/
[2927] /dngos po gzugs can gang rung la/
[2928] /shes pa bcug pas 'gul bar nus/
[2929] /de nas dngos po'i spo ba brtsam/
[2930] /stong pa'i sems kyi goms pa gtso/
[2931] /chos kyi dbyings dang chos kyi sku/
[2932] /gnyis med sbyor ba stong pas shes/
[2933] /stong nyid gsal ba'i rang bzhin la/
[2934] /sems kyang de yi ngang la'o/
[2935] /rten 'brel cho ga rdzogs pa yis/
[2936] /gnad kyis spo ba btang thabs dang*/
[2937] /skad kyis brjod pa las shes bya/
[2938] /so so'i 'byung lus phrad pa yis/
[2939] /mthong ba tsam gyis 'pho bar byos/
[2940] /rlung dang sbyar te mkhas pas so/
[2941] /'on te dngos grub la thug na/
[2942] /mi snang gzugs kyis las kun 'grub/
[2943] /dngos po chags pa'i rdzas mthong na/
[2944] /bla ma mchod phyir spo bas blang*/
[2945] /gzhan du bya ba ma yin no/
[2946] /de bzhin bzhon pa'i gzugs la sogs/
[2947] /bla ma dpa' bos bka' stsal na/
[2948] /rlung la goms pas 'di yang blang*/
[2949] /'gugs pa'i sems dang ldan pa yis/
[2950] /rnal 'byor pas ni spo bar bya'o/
[2951] /zhes so/
[2952] /rang bzhin du 'byung ba bzhi ka'i rlung 'byongs pas spo ba grub la/
[2953] khyad par las rlung 'byongs pas 'grub bo/
[2954] /spo ba yang 'byung ba la dbang thob snang sems 'dres pa ste/
[2955] /nad gcig pu spo bar ma zad bde sdug gi zhen dang*/
[2956] yul 'khor dang*/
[2957] nags tshal sogs pa yod pa med par spo/
[2958] med pa yod par spo/
[2959] yul gzhan na yod pa 'dir 'gugs pas spo/
[2960] 'di na yod pa gzhan du 'phen pas spo/
[2961] dngos po bems po rang gi gnas su sems can 'ong ba bzhin spo/
[2962] bzhon pa dang bu mo la sogs pa rlung gis nam mkha' la drangs te rang gi gnas su spo ba'o/
[2963] /dper na slob dpon chen po pad+mas mang yul gyi ri spos pa dang*/
[2964] bsam yas su ne'u thang dang shing nags spos nas ding sang gi bar du yod pa lta bu'o/
[2965] /'di ni rnal 'byor pa'i 'dod pa bsgrub pa'i mchog ste/
[2966] thal 'gyur las/
[2967] spo 'dod rnal 'byor skal chen pos/
[2968] /rig bcas sems kyis bsdus pa la/
[2969] /gzugs su snang ba'i srog can la/
[2970] /nang mthun las kyi 'gyur dag gis/
[2971] /rang gi nad sogs gzhan la spo/
[2972] /de ltar spos pas dngos las grol/
[2973] /gzhan ni rten 'brel sbyor bas bya/
[2974] /bems po'i 'byung ba bzhi dag las/
[2975] /dngos por 'gyur ba'i rten 'brel gyis/
[2976] /grangs dang brda dang skad dag gis/
[2977] /dmigs pa bsgyur te nad sogs spo/
[2978] /shing bu rde'u gseg ma dang*/
[2979] rtswa dang mgal dum gyo mo sogs/
[2980] /de bzhin chu sa nam mkhas kyang*/
[2981] /nges par bzung ste spo ba'i las/
[2982] /rnal 'byor sems kyi stobs kyis bsgyur/
[2983] /ces so/
[2984] /gnyis pa rmi lam la gnyis te/
[2985] sngon 'gro dang*/
[2986] dngos gzhi'o/
[2987] /dang po la gsum las/
[2988] sbyong ba ni nyin 'gar phyag dang bskor ba dang kha ton dang sems kyi spro bsdu sha thang bas lus ngag sems gsum sbyangs pas rmi lam zing zing mang po 'byung ba ni 'byongs pa'i tshad do/
[2989] /de nas rmi lam de dag las bag chags kyi srab mthug brtag pa de nas nyin 'gar rab tu dal bas kyin 'dar glod la rmi lam bzung zhing brtag go snyam du 'dus pa rtse gcig pa las ma yengs par byas pas/
[2990] sngar zhen pa'i yul la sogs pa shas cher rmi na/
[2991] sngar zhen gyi bag chags tshan che ba yin pas bsgyur dka' sla 'bring po yin no/
[2992] /da lta'i thun cher rmi na shin tu sla bas nyi ma gsum bzhi tsam la 'byongs so/
[2993] /sngar ma phyin pa'i yul dang*/
[2994] phrad ma myong ba'i mi la sogs pa rmi na bcad dka' 'o/
[2995] /gsum ka phyal phyol du rmi na bag chags gsum 'dus pas shin tu bcad dka' 'o/
[2996] /zil gyis mnan pa ni rmi lam bzung ba ste/
[2997] 'di la 'dun pa rtse gcig kho na man ngag gi gnad yin pas/
[2998] nyin dus rmi lam yin 'dir byung snyam du glo bur thub pa'i 'dun pa dang nges shes byas pas/
[2999] nub mo zin nges te/
[3000] 'di'i tshe mi phod ba rdzi ba dang*/
[3001] sprul zhing bsgyur ba dang*/
[3002] yul khams lta ba la sogs pa'i rtsal sbyangs pas/
[3003] snang ba zil gyis gnon pa yin no/
[3004] /de la thog mar bla ma'i mos gus dang 'dun pa cher byas pas/
[3005] dang po chu dang me dang khyi dang dgra la sogs pa'i rkyen drag pos 'jigs dngangs skyes pa la rmi lam du 'dug snyam du zin nges te rtsub zin zhes bya'o/
[3006] /de nas ji ltar rmis pa thams cad zin pa 'ong ngo*/
[3007] /zin dus sprul pa ni/
[3008] nyin dus yid kyi lha sku dang skye 'gro dang mthong snang mi 'dra ba du ma sprul zhing gcig las mang por sprul pa byas pas/
[3009] rmi lam du sprul pa bzhin mthong ba'o/
[3010] /de nas phan tshun lha klur bsgyur/
[3011] skyes pa bud med du bsgyur/
[3012] gcig mang por bsgyur mang po gcig tu bsgyur ba rnams 'dun pa ma yengs par nyin dus sbyangs pas rmi lam du 'byung nges so/
[3013] /de nas sngar ma phyin pa'i yul dang zhing khams la sogs pa yid la byas pas rmi lam du der bgrod pa dang chos thos pa la sogs pa 'byung ngo*/
[3014] /'di dag 'dun pa drag po byas na myur du 'byongs pa yin no/
[3015] /kha cig tu rmi lam bsgom pa'i dngos gzhir bshad kyang*/
[3016] skabs 'dir sngon 'gror 'thad de rmi lam zin pa dang sprul bsgyur tsam chos nyid don ma yin zhing blo'i bden zhen las mi grol ba'i phyir ro/
[3017] /sngar gyi phal cher gyis 'di bshad pa mi 'dug na'ang zil gnon gyi bshad 'grel dang rmi lam gnad kyi man ngag tu gsungs pas gnad gal po che yin la/
[3018] rang gis kyang nyams su blangs pas nges pa yin no/
[3019] /gnyis pa dngos gzhi la gsum ste/
[3020] chos nyid don gyi gnad/
[3021] /thabs dang*/
[3022] dmigs pa'i gnad/
[3023] rtsa rlung chings kyi gnad do/
[3024] /dang po la sbyang ba/
[3025] bsgyur ba/
[3026] bcad pa gsum las/
[3027] shin tu dka' bas gsum ka bsgom zhing*/
[3028] 'bring gis gnyis sla bas gang rung re res chog par gsungs na yang*/
[3029] 'di khrid du byed dus thams cad bsgoms pas lag len la thams cad sbyang ngo*/
[3030] /dang po rmi lam sbyang ba ni nyin dus snang ba thams cad mdang rmis pa'i rmi lam du gsal ba'i 'dun pas sprul bsgyur byas la/
[3031] phyi bden med du sbyang dus sbyong byed rig pa la tshur bltas te shar shar gzhi med rtsa ba dang bral ba'i ngo bo rjen par sal sal bsgom/
[3032] thams cad gtad med bden med gzhi med ngos gzung med la snang ba'i rang bzhin du ngos bzung nas rtse gcig tu brtson 'grus thang lhod ma shor bar bsgoms pas/
[3033] snang ba tsam dngos su sgyu ma rmi lam du 'char zhing las dang bag chags kyi 'khrul snang dang 'khrul 'dzin thams cad 'jig go
[3034] /rmi lam du'ang de'i ngang ma yengs pa 'byung ste/
[3035] nyin mtshan chos nyid kyi 'khor lo las mi 'da' ba yin no/
[3036] /rmi lam bsgyur ba ni snang stong gnyis las/
[3037] snang ba sgyur ba'i gnad ni me long du lha'i sku bstan pa la rten byas nas/
[3038] snang ba thams cad lha'i dkyil 'khor du bsgyur ba dang*/
[3039] sangs rgyas kyi zhing du bsgyur ba dang*/
[3040] sgyu ma'i dpe brgyad du bsgyur ba rnams 'dun pa drag pos bya'o/
[3041] /stong par bsgyur ba ni nam mkha' la sprin dengs pa'am du ba sangs pa ltar/
[3042] 'khrul snang 'di skad cig gis stong pa rgya phyam du phyam phyal bsgom pas/
[3043] rmi lam du'ang de bzhin du 'gyur ba yin no/
[3044] /rmi lam bcad pa ni ji ltar snang dus 'di nyid la/
[3045] bar snang thog tu rig pa 'dzin pa mi 'dogs/
[3046] tshur rig thog tu snang ba'i gzugs brnyan mi 'dzin/
[3047] snang sems gnyis la 'brel ba'i rtog pas mi bslad par/
[3048] rang gsal gyi rig pa khong gsal yangs par glod nas gang yang yid la mi byed pa'o/
[3049] /de ltar byas pas dang po rmi lam rags/
[3050] de nas phra/
[3051] de nas brjed ngas/
[3052] de nas je nyung la song nas mthar ci yang mi rmi par rig pa rang gsal gyi ting nge 'dzin nyin mtshan 'dres pa'i don la spyod de bsgom pa nyin mtshan kha sbyor zhes bya'o/
[3053] /gnyis pa thabs dang dmigs pa'i gnad la/
[3054] dkrugs pa/
[3055] gcud pa/
[3056] gnad la 'bor ba dang gsum las/
[3057] dang po ni rmi lam spyod dus ma zin pa dang ma 'byongs pa zin pa dang 'byongs pa'i gnad de/
[3058] gang bsgom pa rnams phan tshun go bzlog la dkrugs nas phyal phyol du sbyangs pas 'byongs par sla'o/
[3059] /de yang 'khor lo bzhi'i gnas su rlung dang sems gtad pa dag kyang go rims dkrugs pas 'grub pa'o/
[3060] /gcud pa ni lus gnad seng ge'i nyal lugs kyis rtsa gcud la mgrin par sems sbas pas dmigs pa gcud la/
[3061] rnam rtog gzhan du ma yengs par nyal bas rmi lam gcud pa'o/
[3062] /gnad la bor ba ni 'dun pa drag pos man ngag gnad la thebs/
[3063] nyal dus mgrin pa'i dbus su a dmar po pad+ma dkar po 'dab bzhi'i dbus su bsams la/
[3064] rtsa rba rlabs gtems nas de'i ngang la nyal bas/
[3065] rmi lam 'char ba'i gnad du 'di las zab pa gzhan med do/
[3066] /de'ang sbyang ba dang*/
[3067] dkrugs pa dang*/
[3068] bsgyur ba dang*/
[3069] gcud pa dang*/
[3070] bcad pa dang gnad la bor ba gsum bstun pa mchog tu gces so/
[3071] /rtsa gnas 'khor lo las dkrugs pa gcud pa gnad la bor ba gsum bshad kyang skabs 'dir gnad du 'di nyid che bar myong bas grub pa'o/
[3072] /gsum pa rtsa rlung chings kyi gnad ni/
[3073] rmi lam gyi dus kun la gces pa'i grogs te/
[3074] de'ang rlung gi thig le dra bar gzhug pa'i gnad la/
[3075] seng ge'i nyal lugs kyi dus su rlung dal bas 'phang zhing snang srid 'khor 'das thams cad bdag gi sna bug nas dran pa'i 'khor lo thim par bsam zhing*/
[3076] /rlung nang du bskyil la/
[3077] spyi bo nas haM las thig le babs pas snang ba thams cad bde ba'i ngang la snying ga na me long gi gzugs brnyan bzhin du bkra sa le ba la dmigs pa gtad nas/
[3078] yang yang sbyangs la/
[3079] snang ba de kun mgrin pa'i 'khor lo la yar bzlog ste/
[3080] a dmar po gcig tu gyur pa la sems bzung la/
[3081] rlung dang dngas ma mgrin par bzung nas nyal ba ni 'di'i gnad chen po gsang ba'o/
[3082] /de ltar gnad bcings pas rmi lam dang bag chags mthar zad de 'khrul pa sangs par 'gyur ro/
[3083] /'di'i dus na brtson 'grus rab la dmigs pa thams cad ma rdzogs kyang rmi lam 'chad pa srid la/
[3084] 'bring gis rmi lam myur du zin pa dang*/
[3085] tha mas dge ba'i bag chags su gyur nas mthar 'chad pa'o/
[3086] /'di dag kyang thog ma rmi lam mang ba las mthar nyung du 'gro la/
[3087] brtson 'grus rab la dang po nas brjed ngas pa'i rmi lam ra ri tsam dang*/
[3088] 'bring la rmi lam shin tu gsal ba dang*/
[3089] tha ma la mi gsal ba mang ba 'byung ngo*/
[3090] /de dag kyang dang po zin/
[3091] bar du dge bar 'gyur/
[3092] mthar rmi lam zad de gnyid 'od gsal du 'gyur dus rmi lam 'od gsal du sangs pa zhes bya'o/
[3093] /de dag kyang thal 'gyur las/
[3094] rmi lam gnad kyi lam khyer ni/
[3095] /sngon du bya dbang gnad la dbab/
[3096] /sngon du lus ngag sems sbyangs te/
[3097] /'byongs pa'i rtags la brten nas ni/
[3098] /brtag dang zil gyis mnan pa dang*/
[3099] /bag chags gsum po nges gzung bya/
[3100] /de nas gnad la phebs dus su/
[3101] /sbyang dang bsgyur dang bcad pa dang*/
[3102] /dkrugs dang gcud dang gnad la bor/
[3103] /bskyil bzlog las kyi gnad byas pas/
[3104] /las kyi rmi lam mtha' zad de/
[3105] /bag chags 'khrul pa drungs nas thon/
[3106] /'di dus rang gi brtson 'grus kyis/
[3107] /rab la 'chad dang 'bring la shes/
[3108] /tha ma 'gyur bar nges pa ste/
[3109] /'di dag rmi lam thog ma mang*/
[3110] /rab la brjed ngas tha ma 'gag
[3111] /'bring la shin tu gsal ba la/
[3112] /tha ma yin par shes pa'o/
[3113] /tha ma mi gsal de nas 'gyur/
[3114] /de dag rnams kyi tshad la phebs/
[3115] /zhes so/
[3116] /rmi lam gyi gnad 'di ni gti mug 'od gsal du bsgyur ba'i gdams pa ste/
[3117] de nyid las/
[3118] gnyid kyi rnal 'byor su bsgom pa/
[3119] 'dis ni gti mug lam du byed/
[3120] /ces so/
[3121] /gsum pa sgyu lus ni snang srid sgyu ma'i rnal 'byor du byed pa ste/
[3122] 'di la nyin dus sgyu lus gzugs brnyan la bslab pa dang*/
[3123] mtshan dus sgyu lus rmi lam la sbyang ba gnyis las/
[3124] dang po ni/
[3125] me long du gzugs brnyan 'char ba'i snang ba dang*/
[3126] phyi nang gi chos 'di dag la khyad mi 'dug pa la/
[3127] bden par bzung nas ci byed/
[3128] thams cad sgyu ma gzugs brnyan kyi snang ba yin nges snyam du 'dun pa ma yengs pas gang snang sgyu ma gzugs brnyan du bsgom zhing*/
[3129] khyad par rang gi gzugs me long du 'char ba la/
[3130] gos bskon pa dang*/
[3131] rgyan gdags pa dang*/
[3132] de dag bshus nas phyir 'dor ba dang*/
[3133] bstod pa dang*/
[3134] mi snyan pa la sogs pa byas pas/
[3135] de'i rnam pa der 'char yang don la ma grub pa ltar/
[3136] snang ba 'di la bdag gzhan/
[3137] dgra gnyen/
[3138] zas gos/
[3139] longs spyod/
[3140] snyan mi snyan/
[3141] dgag sgrub/
[3142] skye shi/
[3143] bde sdug
[3144] na tsha/
[3145] ci shar ci dran ci snang 'khor 'das kyi chos thams cad me long nang gi gzugs brnyan ltar snang dus nyid nas ngo bo med par shes pas/
[3146] 'khrul snang bden med sgyu ma'i rang bzhin du 'byongs la/
[3147] rang gi lus kyang sgyu ma'i lus su mthong bas bar do'i sgyu lus zin pa la the tshom med pa'o/
[3148] /ji skad du ljon pas zhus pa'i mdo las/
[3149] me long dkyil 'khor yongs dag la/
[3150] /bzhin gyi gzugs brnyan snang ba ltar/
[3151] /ji ltar rang bzhin ma grub par/
[3152] /ljon pas chos rnams shes par gyis/
[3153] /zhes pa dang*/
[3154] 'phags pa ting nge 'dzin rgyal po'i mdo las/
[3155] ji ltar mtshan mo chu yi zla ba dag
[3156] /dngas shing rnyog pa med pa'i mtshor snang yang*/
[3157] /chu zla stong pa gsog ste snying po med/
[3158] /chos rnams thams cad de bzhin shes par gyis/
[3159] /ji ltar skye bo mang po'i dbus dag tu/
[3160] /sgyu ma byed pa dag gis gzugs sprul te/
[3161] /rta dang glang po shing rta sna tshogs byas/
[3162] /de la mi bden sna tshogs snang ba ltar/
[3163] /chos rnams thams cad de bzhin shes par gyis/
[3164] /ji ltar chu zhing rlon pa'i sdong po dag
[3165] /snying po 'dod phyir skyes bus de gshags kyang*/
[3166] /nang dang phyi rol kun na snying po med/
[3167] /chos rnams thams cad de bzhin shes par gyis/
[3168] /zhes so/
[3169] /gnyis pa mtshan dus sgyu lus rmi lam sbyang ba ni sngar bzhin snang ba thams cad rmi lam du shes pas snang srid thams cad sgyu ma rmi lam du rtsal sbyangs pas/
[3170] skye shi dgag sgrub 'khrul snang thams cad rmi lam sgyu mar 'byongs te/
[3171] rmi lam du'ang de ltar shar bas zhen pa til tsam med pa'o/
[3172] /yang de nyid las/
[3173] ji ltar bu mo gzhon nu'i rmi lam na/
[3174] /bu pho byung zhing shi ba des mthong nas/
[3175] /byung na dga' zhing shi na mi dga' ltar/
[3176] /chos rnams thams cad de bzhin shes par gyis/
[3177] /zhes so/
[3178] /'di'i dus su sbyor lam gyi yon tan rang la 'char ba ste/
[3179] mngon rtogs rgyan las/
[3180] rmi lam na yang chos rnams kun/
[3181] /rmi lam lta bur lta la sogs/
[3182] /rtse mor phyin pa sbyor ba'i rtags/
[3183] /rnam pa bcu gnyis dag tu bzhed/
[3184] /ces so/
[3185] /de ltar nyin mtshan du sgyu lus sbyangs pas/
[3186] 'khrul snang la bden zhen med pa dang*/
[3187] lus kyang zang thal bas grib ma'i rnam pa ltar snang la bden med du mthong bas/
[3188] /lus la grib ma med pa dang*/
[3189] bar do'i sgyu lus zin pas srid pa tha ma pa'i skyes bur 'gyur te/
[3190] dper na bla ma dam pa rin po che rgyal ba zhang ston dang mkhas pa nyi 'bum bzhin no/
[3191] /de dag kyang thal 'gyur las/
[3192] sgyu lus rmi lam dag la sbyang*/
[3193] /de nyid 'byongs pas lus nyid kyang*/
[3194] /grib ma'i rnam pa lta bur 'gyur/
[3195] /des ni bar ma do yi lus/
[3196] /'di dag rang du 'dzin par 'gyur/
[3197] /zhes so/
[3198] bzhi pa 'od gsal la dus bzhi mnyam sbyor gyi gdams pa la brten nas nyams su len te/
[3199] phyi dus bzhi mnyam sbyor gyis rtsa rlung srol du gzung ba/
[3200] nang dus bzhi mnyam sbyor gyi gdams ngag gi brjod pa zad pa/
[3201] gsang ba dus bzhi mnyam sbyor gyis gdams pas sems ma bcos rnal du dbab pa/
[3202] de kho na nyid dus bzhi mnyam sbyor gyi gdams pas 'od gsal ma bu sprad pa ste/
[3203] de nyid las/
[3204] phyi yi dus ni bzhi dag las/
[3205] /rnal 'byor lus kyi rtsal sbyangs te/
[3206] /rtsa rnams khungs su bzung ba gnad/
[3207] /nang gi dus ni bzhi nyid kyis/
[3208] /rnal 'byor ngag gi rtsal sbyangs te/
[3209] /brjod pa'i rgyan rnams bcad pa gnad/
[3210] /gsang ba'i dus ni bzhi yis kyang*/
[3211] /rnal 'byor sems kyi rtsal sbyangs te/
[3212] /gnyid la goms pa gnad yin no/
[3213] /kho na nyid kyi dus bzhi yis/
[3214] /lus dang ngag sems des bsdus nas/
[3215] /'od gsal chen po gnyid dang bsre/
[3216] /de ltar goms nas sku gsum la/
[3217] /nges par sbyor ro rnal 'byor pa/
[3218] /zhes so/
[3219] /de dag gi nyams su blang lugs rgyas par dus bzhi mnyam sbyor du gsal la/
[3220] 'dir 'od gsal dus bzhi mnyam sbyor gyi gnad bsdus te bstan pa la bzhi ste/
[3221] nyin dus snang ba rgya yis gdab pa/
[3222] srod la dbang po gnas su bsdu ba/
[3223] nam phyed shes bya bum par gzhug pa/
[3224] tho rangs ye shes gsal bar byed pa'o/
[3225] /dang po la mnyam gzhag dang rjes thob gnyis las/
[3226] mnyam gzhag ni gnyid dang bsre na seng ge'i nyal lugs kyis rlung dal bus bzung la/
[3227] mig mi 'dzum par snying nang du 'od lnga'i gong bu la sems bzung nas nyal bas/
[3228] phyi'i snang ba je nub la song dus/
[3229] gnyid dang rmi lam gyi mtshams na shes pa rtog med sal le ba cig yod pa de 'od gsal du ngos bzung la/
[3230] de'i ngang ma bying bas nyal bas gnyid 'od gsal du 'char te/
[3231] rmi lam ni med/
[3232] shes pa ni ting nge 'dzin gyi ngang la rang gsal/
[3233] gnyid du song byas na nye 'khor gyi gzugs sgra dri'i rnam pa ma 'gags par shes la/
[3234] ma song byas na rkyen gyis de'i ngang las sad rgyu byung ste/
[3235] nyin snang las rtog pa 'gags pa tsam las snang cha so na gsal ba'o/
[3236] /de yang tshogs drug gi yid shes 'gags la/
[3237] sgo lnga'i rnam shes ma 'gags par gsal ba'o/
[3238] /yid shes 'od gsal du nub dus rlung dbu mar tshud la/
[3239] sgo lnga'i rnam shes rtog med yin pas yul snang yang 'dzin pa'i dbang du ma song ba ste/
[3240] gsal la mi rtog pa'i gsal zhes bya'o/
[3241] /'di'i dus su bde ba'i 'od gsal ting nge 'dzin gyi ngang la yod/
[3242] gsal ba'i 'od gsal snang la ma 'gags par yod/
[3243] mi rtog pa'i 'od gsal de'i ngang du rtog med rang chas su yod pas/
[3244] gzhi rang bzhin gyi 'od gsal ka dag tu/
[3245] bu rang dngas kyi 'od gsal gnyis med 'dres nas/
[3246] ye gsal la yang gsal shar bas 'od gsal ma bu 'dres pa zhes bya'o/
[3247] /thal 'gyur las/
[3248] 'od gsal 'pho ba rab kyis te/
[3249] /gnyid kyi bsam gtan la sbyangs nas/
[3250] /'byongs pas nyin dang mtshan med par/
[3251] /phyi rol snang ba gsal ba ni/
[3252] /'dis ni 'od gsal chen po 'grub/
[3253] /ces so/
[3254] /rang bzhin du bde ba'i 'od gsal snyoms 'jug gi lhan cig skyes dga'i dus na yod/
[3255] gsal ba'i 'od gsal ting nge 'dzin nyin mtshan 'dres pa na yod/
[3256] mi rtog pa'i 'od gsal sems kyi 'dzin rtog nub pa na yod/
[3257] /dus gzhan na'ang yod de ngos gzung ba dka' la/
[3258] de'i dus su dpe gsal la don shes par sla ba yin no/
[3259] /bde ba'i 'od gsal las ting nge 'dzin las 'bral mi phod pa dang snang ba dga' bder 'char ba'i nyams skye'o/
[3260] /gsal ba'i 'od gsal las du ba dang*/
[3261] smig rgyu dang*/
[3262] me khyer dang*/
[3263] sprin dang*/
[3264] glog dang*/
[3265] 'bar ba dang*/
[3266] zla ba dang*/
[3267] sgra gcan dang*/
[3268] rin po che nag po'i rnam pa dang*/
[3269] 'od lnga'i snang ba dang*/
[3270] thig le dang*/
[3271] lha sku dang*/
[3272] skye 'gro dang*/
[3273] zhing khams mang po mthong zhing*/
[3274] rags pas chod bzhin pa'i phyir gzugs mthong ba dang*/
[3275] sgom khang nas rtsigs pa dang ra ba thal phyin du 'gro bar nus pa la sogs pa dang*/
[3276] spyan dang mngon shes du ma 'char ro/
[3277] /mi rtog pa'i 'od gsal las ting nge 'dzin mtshan 'dres pa dang*/
[3278] gang snang la bltas dus rtog med du yal yal 'gro ba dang*/
[3279] gtam gang la'ang zungs med par rtog med du 'gro ba dang*/
[3280] rtag tu nam mkha'i ngang la gnas pa snyam byed pa'i nyams dpag tu med pa 'char ro/
[3281] /'di dag ni myong ba nges pa tshad mas kyang grub par mngon pas gnad zab mo'o/
[3282] /mnyam gzhag gnyid dang mi bsre na skyil krung gis 'dug la/
[3283] dar cig mig bar snang la gtad pas shes pa gdangs phyed dus/
[3284] mig cung zad smad nas thad drang du bltas pas nyams so ma cig 'char te/
[3285] de ngos bzung nas ngang la bsgoms pas/
[3286] rig pa rang gsal nam mkha' 'dra ba'i gsal ba de gsal ba'i 'od gsal yin la/
[3287] de'i ngang goms pas snang sems phyam phyal bar med nam mkha' gcig tu song ba 'dra ba ni de'i nyams te/
[3288] nam mkha'i dbyings na yod pa snyam pa dang*/
[3289] res lus sems bral bas snyam pa la sogs pa dpag tu med pa 'byung ngo*/
[3290] /de'i tshe 'ja' 'od dang thig le dang sku'i snang ba yang grangs med pa 'char te/
[3291] rlung lnga gsal ba'i rang gdangs phyi kha dog gi 'od gsal zhes bya'o/
[3292] /kha dog gi 'od gsal las rang gi lus kyi rdul phran dang nang khrol mthong dang nyin mtshan 'dra bar snang ba dang*/
[3293] gzhan gyi lus kyi nang dang zhing khams dang yul gru na sems can bya ba ci byed pa dang 'chi 'pho dang skye ba len pa rnams kyang mthong ba yin no/
[3294] /gnyis pa rjes thob ni mnyam gzhag las langs zhes bya ste/
[3295] de'i ngang las langs nas phyi'i snang ba 'di dag 'od lnga'i rnam pa sang seng la skye 'gro rtsi shing 'byung ba rnams snang bar lta ba dang*/
[3296] sgyu ma'i dpe brgyad du lta ba dang*/
[3297] nam mkha' ltar lta ba dang*/
[3298] da ci'i nyams dang bsres te stong gsal snang la 'dzin med gcig tu phyam phyam sbyang ba ni gnad yang dag pa'o/
[3299] /gnyis pa srod la dbang po gnas su bsdu ba ni/
[3300] skyil krung gis 'dug pa'i gsang ba nas tshangs bug gi bar dbu ma'i nang a dkar pos dong tshe brtsegs pa ltar gnas pa kun mas yar gcig la gcig thim tshangs pa'i bu ga'i bar bsgoms nas/
[3301] mthar thams cad nam mkha'i ngang du sems 'jog pa'o/
[3302] /gsum pa nam phyed shes bya bum par gzhug pa ni/
[3303] nyal dus seng ge'i nyal lugs kyis snying nang du 'od lnga'i sgron me la gtad nas nyal ba'o/
[3304] /bzhi pa tho rangs ye shes gsal bar byed pa ni/
[3305] seng ge'i lta stangs kyis gyen la gtad de/
[3306] spyi gtsug nas gzhu gang gi nam mkhar a dkar po cig lding nge 'dug pa la sems bzung bas/
[3307] dang po a gsal ba la de nas de yang med rtog pa gzhan yang ma 'gyur par gsal dngas phyed pa 'char ba de'i ngang la bsgom pa'o/
[3308] /'di dag ni nyams su myong bas gnad gal po che yin pas shin tu brtson par bya'o/
[3309] /lnga pa 'pho ba la gsum ste/
[3310] rab 'od gsal las 'pho ba/
[3311] 'bring sgyu lus las 'pho ba/
[3312] tha ma lus ngag las 'pho ba'o/
[3313] /de'ang 'pho sa'i yul gsum ma yin gyi/
[3314] 'pho mkhan gyi blo rtsal gsum yin no/
[3315] /kha cig 'phos gsum du sbyor te gzhan yin no/
[3316] /'dir rang gis 'od gsal 'byongs na 'chi kar de'i ngang las rig pa tshangs bug la bton nas chos kyi dbyings su 'pho ba'o/
[3317] /sgyu lus 'byongs na 'chi kar sgyu lus kyi ngang nas tshangs bug la rig pa 'phangs nas chos nyid don gyi lha'i sku la 'phos pas bar do'i sgyu lus zin nas sangs rgya'o/
[3318] /de gnyis ma 'byongs na lus ngag sems gsum gyi gnad rtsa rlung dang bstun nas tshangs bug la 'pho ste/
[3319] thal 'gyur las/
[3320] 'pho ba'i bye brag rnam pa gsum/
[3321] /dbang po dag gi dbye ba yis/
[3322] /'od gsal dang ni sgyu lus dang*/
[3323] /tha ma lus ngag yid la'o/
[3324] /zhes so/
[3325] /lus ngag yid las 'pho ba la rten can rtsa rlung dang rten 'brel 'byung ba'i byed las bstun nas 'pho ba dang*/
[3326] rten med sems kyi dmigs pa rkyang pas 'pho ba gnyis las dngos su 'pho ba dang dngos med kyis 'pho ba zhes gsungs te/
[3327] thal 'gyur las/
[3328] lus ngag 'pho ba rnam pa gnyis/
[3329] /dngos su 'pho dang dngos med do/
[3330] /dngos ni rlung gi sbyang ba'i thabs/
[3331] /sgra dang bzo dang sgyu rtsal dang*/
[3332] /rten cing 'brel la sbyangs pas ni/
[3333] /so so'i 'byung ba nang mthun pas/
[3334] /lus ngag yid kyi gtad pas 'grub/
[3335] /dngos med sems kyi goms stobs ston/
[3336] /ces so/
[3337] /tshangs bug ni 'pho ba'i lam ste/
[3338] rdo rje gdan bzhi las/
[3339] bu ga dgu yi steng rol nas/
[3340] /'phral du yid kyis 'pho byed na/
[3341] /nyin bzhin bram ze gsod pa dang*/
[3342] /mtshams med lnga po byed pa yang*/
[3343] /grol 'gyur 'di la the tshom med/
[3344] /ces so/
[3345] /drug pa zung 'jug bar do'i gdams pa la gnyis te/
[3346] tshe 'dir nyams su blangs pas rtogs pa zung 'jug gi gnad dang*/
[3347] bar do dngos kyi gdams pa'o/
[3348] /dang po ni/
[3349] spyir bar do'i dbye ba mang yang skabs 'dir dgos pa la ltos nas/
[3350] skye shi bar do/
[3351] rmi lam bar do/
[3352] chos nyid bar do/
[3353] srid pa bar do dang chos tshan bzhi las/
[3354] dang po gnyis su gdams pa'i rtsal sbyong ste/
[3355] nyin dus sgyu lus 'od gsal gyi gnad dang*/
[3356] bar do'i 'char tshul la goms pas/
[3357] rmi lam du 'byongs pa ni bar dor grol tshad nges pa ste/
[3358] de'ang gnad gcig tu dril na/
[3359] yod pa ched du mi spang*/
[3360] med pa ched du mi bsgrub/
[3361] yod pa la mngon par mi zhen/
[3362] med pa la sdug rtog mi bya/
[3363] bya bzhag dang legs nyes dang snang tshul dang*/
[3364] 'dzin rtog gang la'ang*/
[3365] 'das pa'i rjes mi bcad/
[3366] ma 'ongs pa'i sngun mi bsu/
[3367] da ltar gyi bag chags gnyen po dang bcas pa rgyud la mi bsten par/
[3368] phyad ma phyod/
[3369] ban ma bun/
[3370] 'al ma 'ol/
[3371] shar snang rjes med thugs phrad kyi snang ba la spyad pas/
[3372] snang ba snang thog nas grol/
[3373] dngos por 'dzin pa dag
[3374] /de yang snang thog nas grol ba/
[3375] bye'u khras khyer ba lta bu'o/
[3376] /'gyu ba 'gyus thog nas grol/
[3377] rang yal rjes med/
[3378] de yang bar snang gi ser bu yal ba lta bu'o/
[3379] /snang shes gnyis med du grol/
[3380] phyi nang ris med/
[3381] de yang chu la chu thim pa lta bu'o/
[3382] /de ltar rtogs pas bag chags kyi zhen pa chod de/
[3383] klong drug pa las/
[3384] skyes bu gang gis 'das pa'i rjes ma bcad/
[3385] ma 'ongs pa'i sdun ma bslangs/
[3386] da lta'i shes pa so la bzhag na/
[3387] snga phyi med par 'dres nas/
[3388] gcig 'dus ngo bo nyid cis bya ste dus gsum mnyam pa nyid du rtogs pa'i rnal 'byor ro zhes so/
[3389] /gnyis pa bar do dngos kyi gdams pa ni/
[3390] sa chu me rlung nam mkha' rnams rim gyis thim nas/
[3391] nam mkha' 'od gsal la thim pa'i tshe/
[3392] dbu ma'i yar sna'i haM dang mar sna'i a gnyis snying gar 'dus pas bde gsal rnam par mi rtog pa'i 'od gsal/
[3393] snang ba dang*/
[3394] mched pa dang*/
[3395] thob pa dang*/
[3396] nye bar thob pa'i ye shes bzhi skad cig gcig dang*/
[3397] gnyis dang gsum dang*/
[3398] bzhir 'char te/
[3399] sngar 'od gsal la goms pa'i rnal 'byor pas der ngos zin nas 'od gsal ma bu 'dres te/
[3400] skad cig ma la yar ka dag chos sku'i dbyings su zang thal lo/
[3401] /der ma zin pa rnams la srid pa'i bar dor dbang po 'bring rnams yi dam lha'i sgyu lus shar bas grol la/
[3402] tha ma rnams las bzang po'i 'phro mthud de/
[3403] phyi ma la bla na med pa'i chos dang phrad nas grol bar nges so/
[3404] /sgyu 'phrul las/
[3405] skye 'dir grol ba ma thob kyang*/
[3406] /skye gzhan srid par grol bar 'thob/
[3407] /ces so/
[3408] /thun mong gi lugs la'ang de kho na nyid la mos pa dag phyi mar grol bar bshad de/
[3409] bzhi brgyad pa las/
[3410] de nyid shes pas gal te 'dir/
[3411] /mya ngan 'das pa ma thob kyang*/
[3412] /skye ba gzhan du 'bad med par/
[3413] /nges par thob 'gyur las bzhin no/
[3414] /zhes gsungs pa bzhin no/
[3415] /de dag gi 'phros dang bcas pas theg pa chen po'i bsam gtan bshad zin to/
[3416] /gsum pa bde bar gshegs pa'i dgongs pa la gnyis las/
[3417] mdor bstan pa ni/
[3418] rang shar las/
[3419] de bzhin gshegs pa'i dgongs pa ni/
[3420] /nam mkha'i mthongs su shes par bya/
[3421] /de la goms par gyur na yang*/
[3422] /ye shes snang ba lhug par 'char/
[3423] /yang dag lam yang de bzhin no/
[3424] /zhes so/
[3425] /rgyas par bshad pa ni/
[3426] nyi zla kha sbyor la/
[3427] bde gshegs dgongs pa rnam gnyis te/
[3428] /ma bcos bzhag pas byung tshor 'gag
[3429] /ma bsgoms bltas pas drod tshad rnyed/
[3430] /ces so/
[3431] /de'ang chos nyid ma'i snang ba la re dogs spro bsdu med pas mnyam rjes ris med chen por dgongs pa bar mtshams med pa chu bo rgyun kyi rnal 'byor/
[3432] nam mkha' mtha' dbus med pa'i rang bzhin la yengs dang ma yengs med pa klong gyur gcig tu 'jog pa yin no/
[3433] /'di'i dus na nyin mtshan kha sbyor gyi sgom pa zhes bya ste/
[3434] nyin mo 'das pa'i cha/
[3435] mtshan mo 'khor ba'i cha/
[3436] nyin mtshan khyad mi phyed par shar 9bas/
[3437] /sgom nyams nyin mo gsal rgyu med/
[3438] mtshan mo mi gsal ba med par phril gyis song ba yin no/
[3439] /don gnyis pa de'i man ngag rgya mtsho cog gzhag gi thabs ni/
[3440] mig chu'i dngas ma la rgya mtsho zer la/
[3441] de mi 'gul bar 'jog pas rgya mtsho cog gzhag ces bya'o/
[3442] /de yang mi bsgom na mi bsgom/
[3443] sgom byed phan chad mig mi 'dzum par hrig ge lta ba gnad yin no/
[3444] /de ltar byas pas dper na rgya mtshor gza' skar la sogs pa'i gzugs brnyan ci snang ba thams cad bkra yal le snang yul du yod la gzung yul du med pas rgya mtsho la ma gos pa bzhin du/
[3445] rnal 'byor pa'i mig lam du phyi'i snang ba shar tshad snang ngor snang yang*/
[3446] snang thog tu shes pa ma shor bas gzung yul du med des ma gos pas/
[3447] phyi snang bas shes pa la ma gos/
[3448] nang shes pas snang ba la ma bzung*/
[3449] snang shes 'brel don chad pas gzung 'dzin yul med du sangs te tshogs drug lhug pa'i sgom pa zhes bya'o/
[3450] /'di la sgom pa dngos dang*/
[3451] gol sa bcad pa gnyis las/
[3452] dngos ni rlung sems gnad la gcun nas shes pa rang sor bzhag pa ste/
[3453] thal 'gyur las/
[3454] sgom pa zhes ni sems gnas la/
[3455] /'gyu ba phyi nang gcod pa ste/
[3456] /gzung dang 'dzin pa 'gag pa'o/
[3457] /zhes pa dang*/
[3458] yi ge med pa las/
[3459] ye nas ma bcos rang byung cog gzhag nyid/
[3460] /snang bas ma bsgyur blo yis ma bcos pa/
[3461] /chos nyid mkha' la gnas na dgongs par bstan/
[3462] /chos sku'i ye shes bsam pa kun spangs te/
[3463] /'gyu byed med na sgom pa'i dgongs pa yin/
[3464] /dmigs pa'i phyogs dag mi 'dzin na/
[3465] /rgya mtshor gza' skar shar ba bzhin/
[3466] /'dzin med gsal cha ma 'gags pa/
[3467] /dgongs pa'i 'dug tshul de bzhin no/
[3468] /zhes so/
[3469] /de'i tshe chos nyid ye gzhag gi dgongs par rdzogs te/
[3470] klong drug pa las/
[3471] dag tu yod pa'i sems nyid la/
[3472] /sgo lnga'i yul rnams rang dag par/
[3473] /ma rnyog chu ni dngas pa bzhin/
[3474] /snang ba rnams ni rang sar rdzogs/
[3475] /zhes so/
[3476] /gnyis pa gol sa bcad pa ni/
[3477] /de yang tshogs drug 'gags nas dran med du song na/
[3478] zhi gnas phyogs gcig tu song bas te gol sa'o/
[3479] /'phro rgod rgya 'byams la song na gol sa'o/
[3480] /gting gsal rang gdangs ma rnyed na gol sa'o/
[3481] /rtse gcig this phur du 'dzin na gol sa'o/
[3482] /mdor na rig pa rang gsal rgya grol 'dzin med rang gnas kyi sgom pa las gzhan rnams gol sa yin par rig par bya'o/
[3483] /thal 'gyur las/
[3484] mgo la gnas pa'i sgom pa ni/
[3485] /dbang po'i sgo rnams gsal ba la/
[3486] /yid kyi rtog par ma 'gyus pa/
[3487] /shes pa nyid la spyod pa'i yid/
[3488] /phyir la spyod pa'i yid/
[3489] /phyir la shor ba med pa nyid/
[3490] /ces so/
[3491] /de'ang shes pa la snang bas ma gos/
[3492] snang ba la shes pas ma spyad/
[3493] rang bzhin gsal dngas phyed la rtse gcig 'dzin pa'i brtod phur med par/
[3494] yangs pa khrol le rgya yan rang sangs chen po phyal phyal ba ni rang byung ye shes kyi sgom pa ste/
[3495] de nyid las/
[3496] sgom pa'i mtshan nyid snang tshul ni/
[3497] /mtshan nyid stong gsal rig pa la/
[3498] /rang bzhin gang du ma 'dres pa/
[3499] /gzung dang 'dzin pa'i mtha' zad dang*/
[3500] /chos nyid rang ngo dag pa'o/
[3501] /zhes so/
[3502] /zhar la ma bsgoms pa'i skyon ni/
[3503] de las/
[3504] ma bsgoms pa yi skyon nyid ni/
[3505] /'khor ba'i mtshan nyid mngon snang bas/
[3506] /bdag dang gzhan te yul shes dang*/
[3507] /tshig dang bcas te lta ba dang*/
[3508] /dmigs dang bcas pa'i yul dag dang*/
[3509] /nyon mongs bdag tu 'ching bar 'gyur/
[3510] /sangs rgyas lam yang stor ba dang*/
[3511] /'bras bu'i rang bzhin ma shes dang*/
[3512] /chos kun mnyam pa'i gzhi med dang*/
[3513] /rang rig khams gsum bcings pa dang*/
[3514] /rtog dang bcas pa'i ltung bar 'gyur/
[3515] /ces so/
[3516] /des na sgom pa la brtson par bya'o/
[3517] /gsum pa de'i dgongs pa snang srid gzhi gzhag gi chos nyid 'char ba ni/
[3518] sngar gzhir bzhengs zhes rtog dpyod kyis gang snang lam du byed pa kun/
[3519] skabs 'dir spros pa tshod zin nas rang gzhag la grol bas/
[3520] gzhi dngos po'i 'dug tshul las mi g.yo zhing de'i steng du gnas nus pa'i phyir ro/
[3521] /klong drug pa las/
[3522] rtog pa med pa'i sems nyid la/
[3523] /ma bzung 'gag med rang snang bas/
[3524] /rang rig gsal ba'i yul ngo shes/
[3525] /gzhir bzhag chen po'i dgongs pa zhes/
[3526] /kun tu bzang po nga yis bstan/
[3527] /bsam pa med pa'i sems nyid la/
[3528] /rang gnas lhun 'byams snang ba ni/
[3529] /sgra bzhi rang logs dgongs pa zhes/
[3530] /kun tu bzang po nga yis bstan/
[3531] /dran pa med pa'i sems nyid la/
[3532] /'gyu byed rang dag snang ba ni/
[3533] /'dzin pa rang dag bsam gtan zhes/
[3534] /kun tu bzang po nga yis bstan/
[3535] /ces so/
[3536] /bzhi pa de'i 'bras bu ni/
[3537] nyon mongs pa rang rgyas btab pas/
[3538] nyon mongs rang dag gi cha de ye shes su shar nas/
[3539] snang btags kyi chos sna tshogs su snang ba thams cad chos sku'i ngang du rang gsal rjen par grol ba yin te/
[3540] klong drug pa las/
[3541] babs su grub pa'i sems nyid la/
[3542] /gzhir bzhag chen po rang sar dag
[3543] /thog babs chen po'i sems nyid la/
[3544] /snang ba thad kar rang sar dag
[3545] /yin par snang ba'i sems nyid la/
[3546] /brdzun gyi tshig rnams rang sar dag
[3547] /med par snang ba'i sems nyid la/
[3548] /ma byin len pa rang sar dag
[3549] /yin dang min pa'i sems nyid la/
[3550] /mi tshangs spyod pa rang sar dag
[3551] /'chal ba med pa'i sems nyid la/
[3552] /ngag 'khyal rnams ni rang sar dag
[3553] /yul la snang ba'i sems nyid la/
[3554] /phra ma'i tshig rnams rang sar dag
[3555] /'gyu bar snang ba'i sems nyid la/
[3556] /'dod log rnams ni rang sar dag
[3557] /ka nas dag pa'i sems nyid la/
[3558] /srog gcod pa yang rang sar dag
[3559] /rkyen du snang ba'i sems nyid la/
[3560] /brnab sems rnams ni rang sar dag
[3561] 'bras bur snang ba'i sems nyid la/
[3562] /gnod sems rnams ni rang sar dag
[3563] /sgra ru snang ba'i sems nyid la/
[3564] /grag pa rnams ni rang sar dag
[3565] /gzugs su snang ba'i sems nyid la/
[3566] /'dzin pa'i sems cha rnams rang sar dag
[3567] /dri ru snang ba'i sems nyid la/
[3568] /shes pa'i cha rnams rang sar dag
[3569] /ro nyid snang ba'i sems nyid la/
[3570] /myong byed shes pa rang sar dag
[3571] /myong byed shes pa rang sar dag
[3572] /reg tu snang ba'i sems nyid la
[3573] /reg bya'i shes pa rang sar dag
[3574] /ces so/
[3575] /don gsum pa lta ba la rgyun du byed pa'i rnal 'byor la bzhi ste/
[3576] lta ba grong khyer rgyun gcod/
[3577] de'i man ngag ri bo cog gzhag gi thabs/
[3578] de'i dgongs pa khams gsum yongs grol/
[3579] de'i 'bras bu nyon mongs gnas dag go
[3580] /dang po la gnyis te/
[3581] lta ba spyi'i rab tu dbye ba dang*/
[3582] /rang gi don ngos gzung ba'o/
[3583] /dang po la rang bzhin/
[3584] dbye ba/
[3585] sa mtshams gsum las/
[3586] lta ba'i rang bzhin ni/
[3587] snang srid snod bcud ye nas grol bar gnas pa rtog pa'i blo dang 'brel ba ste/
[3588] thal 'gyur las/
[3589] lta ba'i rang bzhin snod bcud la/
[3590] /ma khyab med pas gang yang grol/
[3591] /grol ba'i chos la rnam smin bral/
[3592] /cir snang rang gi chos nyid las/
[3593] /bcos ma'i chos nyid logs na med/
[3594] /ji ltar spyad kyang mi rtog ste/
[3595] /spang dang blang med rang snang ngo/
[3596] /zhes so/
[3597] /dbye na tshig don lta ba'i lta ba/
[3598] /rnam grangs pa'i lta ba/
[3599] rang bzhin gyi lta ba gsum las/
[3600] dang po ni tshig gi lta ba so so'i yid dpyod kyis/
[3601] ye nas bya bral du 'dod pa dang*/
[3602] 'bad med ye grol du 'dod pa dang*/
[3603] blo rim gong nas gong khrid la ltos nas ris mi 'drar 'dod pa dang*/
[3604] dge sdig las 'das par 'dod pa dang*/
[3605] byas med byung med chen por 'dod pa dang*/
[3606] /ma bsgyur rang dag chen por 'dod pa dang*/
[3607] rang shar rang grol chen por 'dod pa dang bdun no/
[3608] /don gyi lta ba rig pa rang thog tu lta ba ste/
[3609] de nyid las/
[3610] de la lta ba rnam pa gnyis/
[3611] /tshig gi lta dang don gyi lta/
[3612] /tshig gi lta ba bdun rim las/
[3613] /so so'i 'dod pa blo byas te/
[3614] /bya bral 'bad pa med pa dang*/
[3615] /rim 'jug rang gzhan khyad 'don dang*/
[3616] /srog bcad dge sdig bral ba dang*/
[3617] /byas med byung sa med pa dang*/
[3618] /ma bsgyur snang ba rang dag dang*/
[3619] /nyon mongs rang gzhag grol bar 'dod/
[3620] /don ni chos nyid mngon sum la/
[3621] /shes rab kyis ni ma yin par/
[3622] /dbang po'i spyod yul nyid du lta/
[3623] /zhes so/
[3624] /tshig gi lta ba ni rdzogs pa chen po sems klong spyi'i lta ba bsdus pa'o/
[3625] /gnyis pa rnam grangs pa'i lta ba ni rim dgu so so'i lta ba rnams te/
[3626] thal 'gyur las/
[3627] brjod tshig ming gi rnam grang ni/
[3628] phyi dang nang dang gsang ba dang*/
[3629] /bla na med pa'i lta ba bzhi'o/
[3630] /phyi ni chos can lta ba la/
[3631] /rim brgyad blo yi 'dod pa ste/
[3632] /yid dpyod 'dzin pa nyid du 'dod/
[3633] /nang gi chos nyid la bltas pas/
[3634] /ngo dang rang bzhin sgyu mar mthong*/
[3635] /gsang ba rang rig la bltas pas/
[3636] /lu gu rgyud du 'brel chags mthong*/
[3637] /kho na nyid ni dbyings rig go
[3638] /zhes so/
[3639] /gsung pa rang bzhin gyi lta ba la/
[3640] gnas pa'i lta ba 'khor 'das gdod nas mya ngan las 'das pa dang*/
[3641] mthong dag gi lta ba rgyu 'bras bya rtsol las 'das pa dang*/
[3642] rang bzhin gyi lta ba snang srid ye grol du snang ba dang*/
[3643] bcos med kyi lta ba mtha' grol klong yangs chen po ste/
[3644] /de nyid las/
[3645] /gzhan yang chos nyid 'khor lo bshad/
[3646] /gnas pa'i lta bas chos kun rtogs/
[3647] /rang bzhin dag pas 'khor 'das phyed/
[3648] /byas pa med pas byung ba stor/
[3649] /yang dag lam du stong pas khyab/
[3650] /rdzogs 'byung chen nyid stong pa'o/
[3651] /bya ba med pas byung med rdzogs/
[3652] /'khor ba dag pas 'das pa'o/
[3653] /gzhan yang mthong dag lta ba ni/
[3654] /dngos med rang dag rdzogs pa che/
[3655] /lha la mchod pa mi dgos te/
[3656] /sngags kyi bzlas brjod dka' thub med/
[3657] /bdug pa mar me lha bshos ci/
[3658] /tshogs dang gtor ma mchod pa med/
[3659] /gtong dang sbyin sreg mchod byed med/
[3660] /pha rol phyin drug las mtha' med/
[3661] /de ltar gzhi rtsa gang med pas/
[3662] /srog gcod ma byin blang dang mi tshangs spyod/
[3663] /lta ba med dang sgom dang spyod pa med/
[3664] /bltar med dpyad du med pas bsgom pa'i 'dod pa gang*/
[3665] /stong dang gsal ba sems kyi 'dod pa gang*/
[3666] /de bzhin chos dang sangs rgyas chos med pa'o/
[3667] /gzhan yang rang bzhin lta ba bstan pa ni/
[3668] /sa chu me rlung 'byung ba mngon sangs rgyas/
[3669] /bcos pa med pa rang grol chen po nyid/
[3670] /'dod chags zhe sdang gti mug byang chub gzhi/
[3671] /rnam rtog las kyi spyod pa rtogs pa'i gdeng*/
[3672] /'khor ba ma spangs sangs rgyas dgongs pa'o/
[3673] /lus dang ngag yid dang bas sku gsum rdzogs/
[3674] /sems dang ma rig 'khrul pa chos nyid gzhi/
[3675] /las dang bag chags zhen pa lta gnad do/
[3676] /gzhan yang bcos med lta ba ni/
[3677] /chos las ma byung sangs rgyas pa/
[3678] /rgyu yis ma bskyed 'bras bu rdzogs/
[3679] /rkyen gyis mi 'jig lus blangs te/
[3680] /lung las ma byung drug pa'i mtha'/
[3681] /rgyud la ma brten man ngag gis/
[3682] /mya ngan 'das pa'i rtsa ba bcad/
[3683] /'khor ba'i 'bras bu smin par byas/
[3684] /yang dag ma yin ma dag gzhi/
[3685] /nyon mongs drug gi gzhi ma la/
[3686] /byang chub sa bon stongs par byas/
[3687] /ngan song gsum gyi gzugs smin te/
[3688] /sku gsum po yang lag bcangs so/
[3689] /zhes so/
[3690] /tha ma 'di rang rig lhun grub chen po'i lta ba ste/
[3691] /grol 'khrul gnyis kyi rang bzhin lta bar gtan la phab pa'o/
[3692] /brjod bya'i lta ba zhes grags pa yin no/
[3693] /gsum pa sa mtshams ni/
[3694] lta ba spyi'i sa mtshams rang rang gi rtogs pa dang 'brel dus klong du phebs pa yin la/
[3695] khyad par dus tshig don gyi lta ba'i sa mtshams yid dpyod dang*/
[3696] de las 'das pas 'byed de/
[3697] thal 'gyur las/
[3698] thal 'gyur las/
[3699] tshig don lta ba'i sa mtshams ni/
[3700] tshig ni brjod pa'i rgyu yin te/
[3701] /gang gis brjod dang sprul byed pa/
[3702] /de las bsam pas yid dpyod do/
[3703] /mngon sum tshad ni gsum dag gis/
[3704] /lu gu rgyud la mngon du spyod/
[3705] /ces so/
[3706] /gnyis pa rang gi lta ba ngos gzung ba ni/
[3707] rdzogs pa chen po bya bral lhun gyis grub pa'i lta ba ste/
[3708] dbye na gsum las/
[3709] dang po phyi chos can la bltas pas chos can rang bzhin med par mthong*/
[3710] de yang chos can dum bu la rdo rje'i mig gis bltas pas snang ba sgyu ma'i dpe brgyad du mthong ste/
[3711] 'khrul pa yang dag tu grub pa med par rtog pas khams gsum du ldog pa'i dogs pa med pas blo bde/
[3712] chos can bye brag pa la shes rab kyi mig gis bltas pas/
[3713] kun rdzob kyi snang ba gzhi med ye dag chen por rtogs pas/
[3714] rig pa la las dang bag chags med pa'i blo bde rnyed pa ste/
[3715] nyi zla kha sbyor las/
[3716] phyi yi lta ba 'di lta ste/
[3717] dmigs par snang ba'i yul rnams la/
[3718] /rang bzhin med par gang goms pa/
[3719] /'dis ni snang stong gnyis su med/
[3720] /tshogs drug ma bkag lhug pa'o/
[3721] /zhes pa dang*/
[3722] rang shar las/
[3723] chos can mtshan mar snang ba la/
[3724] /mig gi dbang po ma 'gags pas/
[3725] /sems kyi lta ba legs pa yin/
[3726] /rang gi rig pa gsal ba yi/
[3727] /cho 'phrul phyi yi snang ba ste/
[3728] /rtog med gsal ba'i ngo bo las/
[3729] /rang byung chen por shes gyur na/
[3730] /chos can lta ba'i lta ba'o/
[3731] /zhes so/
[3732] /gnyis pa nang chos nyid la bltas pas rang bzhin med par ye shes kyi mig gis mthong ste/
[3733] rang rig tu'ang 'dzin pa'i sems med par rtogs pas/
[3734] chos zad kyi ngang du blo bde ba ni/
[3735] rang shar las/
[3736] chos nyid rig pa skyed med la/
[3737] /rnam rtog mtshan ma ngang gis med/
[3738] /rig pa dgag sgrub med pa la/
[3739] /zhen pa'i spyod pa ga la yod/
[3740] /chos nyid rtog par byed pa ni/
[3741] /byar med ngang du shes par bya/
[3742] /bya byed bral ba'i rig pa ni/
[3743] /gang gi phyogs su ma lhung na/
[3744] /sgom pa chen po zhes bya'o/
[3745] /de yang rtogs byed 'di lta ste/
[3746] /'du shes gcig pa'i shes rab kyis/
[3747] /blo gting yid ches gyur pa dang*/
[3748] /chos nyid skye med rtogs gyur na/
[3749] /ye shes chen po skye bar 'gyur/
[3750] /ces so/
[3751] /gsum pa gsang ba rig pa la bltas pas dbyings rig gnyis su med par mthong ste/
[3752] yid dpyod tshig gis sangs rgyas mi thob par thag chod/
[3753] 'khor 'das ka dag chos zad du mthong bas blo bde ba ni/
[3754] nyi zla kha sbyor las/
[3755] dbyings dang rig pa sus mthong ba/
[3756] /'dis ni sangs rgyas sa la goms/
[3757] /'di las thabs gzhan gong na med/
[3758] /yid yod 'dzin las khyad par 'phags/
[3759] /zhes pa dang*/
[3760] seng ge rtsal rdzogs las/
[3761] sangs rgyas kun gyi lta phugs ni/
[3762] /dbyings rig gnyis las ma 'das pa'o/
[3763] /zhes so/
[3764] /de lta bu'i lta ba rnams la ming du btags nas grong khyer rgyun gcod kyi lta ba zhes bya ste/
[3765] mngal gyi grong khyer rgyun chod nas khams gsum du mi ldog par tshe 'di nyid la sangs rgya ba'o/
[3766] /de'ang dbang po'i khyad kyis rab 'di nyid/
[3767] /'bring bar do/
[3768] tha ma rang bzhin sprul skur sangs rgya bas te/
[3769] nyi zla kha sbyor las/
[3770] rab la skyes gnyis mi dgos te/
[3771] /'bring po skyes gnyis mtshams su'o/
[3772] /tha ma rnams ni dbugs phyung ste/
[3773] /sprul pa pos ni rang rgyud 'grol/
[3774] /ces so/
[3775] /gnyis pa de'i man ngag tu ri bo cog gzhag gi thabs ni/
[3776] thams cad lta bas thag chod du bcos bslad med par snang ba snang thog
[3777] /rig pa rig thog tu bzhag pas/
[3778] theg pa kun gyi dgongs pa der 'du la de'i ngang nas thams cad kyi don mthong zhing*/
[3779] gzhan gyis 'di'i don mi mthong ste/
[3780] dper na ri rgyal gyi rtse nas dma' ba'i lung pa rnams dus gcig la mthong yang*/
[3781] klung nas ri bo'i rtse mi mthong ba bzhin du/
[3782] rdzogs pa chen po ye grol lhun gyis grub pa'i ngos nas bltas pas theg pa rim dgu'i 'dod pa rang lugs su rtogs la/
[3783] theg pa gzhan gyis 'di'i dgongs pa mi rtogs shing*/
[3784] khams gsum yongs grol chen por rdzogs te/
[3785] klong drug pa las/
[3786] lta ru yod pa'i sems nyid la/
[3787] /snang srid gcig pa rang shar bas/
[3788] /khams gsum rang sar grol bar ni/
[3789] /a ti rang gzhag chen por rdzogs/
[3790] /gzhag tu yod pa'i sems nyid la/
[3791] /snang ba rang gzhag gzhir shar bas/
[3792] /cog gzhan chen po 'i lta bar ni/
[3793] /btsal ba med pa'i tshul du rdzogs/
[3794] /zhes so/
[3795] /gsum pa de'i dgongs pa khams gsum yongs grol ni/
[3796] /de ltar rtogs pa'i rnal 'byor pas bltas na ma grol ba gang yang med de ye nas bcings grol las 'das pa gzhi med rang snang chen po rmi lam sgyu ma'am nam mkha'i rang bzhin du mthong bas/
[3797] mkha' mnyam klong chen gyi dgongs par rdzogs te/
[3798] klong drug pa las/
[3799] byung tshor med pa'i sems nyid la/
[3800] /ma bsam lhag mthong snang bar ni/
[3801] /'gro 'ong zad pa'i dgongs pa zhes/
[3802] /kun tu bzang po nga yis bstan/
[3803] /gzung ba med pa'i sems nyid la/
[3804] /ma 'gags dag pa'i snang ba ni/
[3805] /rol pa chen po'i ting 'dzin zhes/
[3806] /kun tu bzang po nga yis bstan/
[3807] /'dzin pa med pa'i sems nyid la/
[3808] /rang shar snang ba chen po ni/
[3809] /ma 'gags mi rtog dgongs pa zhes/
[3810] /kun tu bzang po nga yis bstan/
[3811] /zug rngu med pa'i sems nyid la/
[3812] /bdag rtog bral ba'i snang ba ni/
[3813] /rang gzhag chen po'i dgongs pa zhes/
[3814] /kun tu bzang po nga yis bstan/
[3815] /rtag chad med pa'i sems nyid la/
[3816] /bzang ngan bral ba'i snang ba ni/
[3817] /spang blang bral ba'i dgongs pa zhes/
[3818] /kun tu bzang po nga yis bstan/
[3819] /blang dor med pa'i sems nyid la/
[3820] /phyogs med rang grol snang ba ni/
[3821] /khyab gdal chen po'i dgongs pa zhes/
[3822] /kun tu bzang po nga yis bstan/
[3823] /ces so/
[3824] /bzhi pa de'i 'bras bu nyon mongs gnas dag ni/
[3825] de'i tshe nyon mongs pa ma spangs la mi gnas par gnas su dag pa nam mkha' la sprin dengs pa'am/
[3826] chu'i rnyog dengs pa ltar dang po 'khrul ma myong*/
[3827] da lta 'khrul pa la mi gnas/
[3828] tha ma 'khrul mi srid pa'i gzhi yin thog tu phebs pas/
[3829] chos bor ba'i gang zag ces bya ste/
[3830] yang de nyid las/
[3831] chos nyid snang ba'i sems nyid la/
[3832] /bde dang ngar 'dzin rang sar dag
[3833] /bdag tu snang ba'i sems nyid la/
[3834] /zhen pa'i blo rnams rang sar dag
[3835] /bdag med snang ba'i sems nyid la/
[3836] /cha dang bral bar rang sar dag
[3837] /zag bcas snang ba'i sems nyid la/
[3838] /bskyed pa'i 'byung ba rang sar dag
[3839] /zag med snang ba'i sems nyid la/
[3840] /'khrul rkyen dri ma rang sar dag
[3841] /ces so/
[3842] /'di ni lta ba bstan pa'i 'bras bu'o/
[3843] /don bzhi pa 'bras bu la rgyun du byed pa'i rnal 'byor la bzhi ste/
[3844] rang bzhin rnam dag gi 'bras bu/
[3845] de'i man ngag tu rig  pa cog gzhag gi thabs/
[3846] srid gsum ka dag gi dgongs pa/
[3847] nyon mongs rang grol gyi 'bras bu'o/
[3848] /dang po la
[3849] rgyal po gdan sa zin te mi 'gyur ba/
[3850] dmangs cham la phebs te mi 'gyur ba/
[3851] blon po btson du zin te mi 'gyur ba gsum las/
[3852] dang po ni/
[3853] dper na rgyal rigs spyi bo nas dbang bskur bas rang gi rgyal sa zin te mi 'gyur ba dang 'dra bar/
[3854] rig pa rang sa zin te chos nyid las mi 'gyur bas rang sa zin pa'o/
[3855] /gnyis pa ni rgyal po gcig gis yul khams la dmag drangs nas 'phangs cham la phebs dus de'i rgyal 'bangs skor dang bcas pas 'gyur sa med pa dang 'dra bar/
[3856] sgo lnga'i rnam shes 'char ba'i gzhi stongs pas 'khor ba'i ming med pa'o/
[3857] /gsum pa ni rgyal po zhig gi blon po dam pa yul gzhan gyi rgyal pos btson du bzung na/
[3858] rgyal po de yang gzhan gyi rgyal po ci zer la nyan dgos pa dang 'dra bar/
[3859] yid kyi rnam par shes pa 'gyu ba rgyun chad pas/
[3860] de'i 'char gzhi rig pa rang dbang thob pa'o/
[3861] /don gyi 'bras bu rgyur mi ldog  pa bse shing gi 'bras bu lta bu ste/
[3862] rtsol bas byas pas byung ba lta bu ma yin te/
[3863] ye nas de ltar gnas pa'i don thog tu ngang gis phebs pas 'bras bu zhes tha snyad du brjod pa'o/
[3864] /gnyis pa de'i thabs rig pa cog gzhag gi man ngag ni thams cad rig pa'i ngang du ye nas rang shar rang gnas rang grol bar thag chod pas rig pa gang shar de nyid shar sa der bcos bslad med par phyal yas su 'jog pa ste/
[3865] klong drug pa las/
[3866] thob tu yod pa'i sems nyid la/
[3867] /re dogs nyid ni rang dag pas/
[3868] /rtsol sgrub rnams dang bral bar ni/
[3869] /sku gsum rang la tshang bar rdzogs/
[3870] /bgrang du yod pa'i sems nyid la
[3871] /theg pa so sor rang shar bas/
[3872] /'dod rgyal yid dpyod min par ni/
[3873] /snying po yang gsang chen por rdzogs/
[3874] /dmigs su yod pa'i sems nyid la/
[3875] /snang ba sna tshogs rang shar te/
[3876] /ming dang kha dog so sor ni/
[3877] /gzugs su rnam pa gnyis su rdzogs/
[3878] /dpag tu yod pa'i sems nyid la/
[3879] /snang ba'i yul ni bden shar te/
[3880] /gtad pa'i sa nyid rang shar du/
[3881] /dmigs pa'i rten dang bcas te rdzogs/
[3882] /zhes so/
[3883] srid
[3884] gsum ka dag ni sgo gsum gyi zhen rtog las dang bag chags thams cad rang sangs chen por dag pas 'khor 'das re dogs dang bral ba'i dgongs pa rnyed pa ste/
[3885] de nyid las/
[3886] ya nga med pa'i sems nyid la/
[3887] /re dogs bral ba'i snang ba ni/
[3888] /ye gzhag gdeng ldan dgongs pa zhes/
[3889] /kun tu bzang po yang yis bstan/
[3890] /snang cha med pa'i sems nyid la/
[3891] /nyag gcig cha phra'i snang ba ni/
[3892] /spros bral chen po'i dgongs pa zhes/
[3893] /kun tu bzang po nga yis bstan/
[3894] /ces so/
[3895] /bzhi pa nyon mongs ngar grol gyi 'bras bu ni/
[3896] de'i tshe nyon mongs dang rtog tshogs gang skyes de nyid tshugs mi thub zungs med par thad drang du rang zhig rang grol la song ba ni/
[3897] dper na chu'i ri mo'am sbrul gyi mdud pa rang zhi la song ba bzhin no/
[3898] /de'ang 'khor 'das kyi 'dzin pa dang bral bas chos las 'das pa'i rnal 'byor pa zhes bya ste/
[3899] byung tshor dang rnam rtog rang zhig la song ba ni/
[3900] klong drug las/
[3901] dmigs par snang ba'i sems nyid las/
[3902] /dmigs byed cha rnams rang sar dag
[3903] /blo tshogs snang ba'i sems nyid la/
[3904] tshor ba rnams ni rang sar dag
[3905] /yid du snang ba'i sems nyid la/
[3906] /dpyod byed cha rnams rang sar dag
[3907] /gzugs su snang ba'i sems nyid la/
[3908] /'byung ba 'dus pa rang sar dag
[3909] /rnam shes snang ba'i sems nyid la/
[3910] /rgyu rkyen rnams ni rang sar dag
[3911] /tshor bar snang ba'i sems nyid la/
[3912] /nyams myong rnams ni rang sar dag
[3913] /'du shes snang ba'i sems nyid la/
[3914] /nyon mongs grangs rnams rang sar dag
[3915] /rtog 'dzin bral ba'i sems nyid la/
[3916] /dran pa'i zungs rnams rang sar dag
[3917] /ces gsungs so/
[3918] /'di dag ni rang bzhin rdzogs pa chen po'i gnad las blo spros pa can gyi don du'o/
[3919] /theg pa'i mchog rin po che'i mdzod las/
[3920] dmigs pa yul gyi blo rim can 'jug pa'i lam zab rgya cher bshad pa ste rim khang bcu bdun pa'o/