[13662] phyogs mtshams brgyad du byams pa la sogs pa'i sems dpa' brgyad dang*/
[13663] sgeg mo la sogs pa'i sems ma brgyad dang*/
[13664] lcags kyu ma la sogs pa'i sgo ba dang sgo ma ste/
[13665] rigs kyi dkyil 'khor dpag tu med pa rnams kyi sangs rgyas lnga ni/
[13666] seng ge dang glang po che dang*/
[13667] rta mchog dang*/
[13668] rma bya dang*/
[13669] nam mkha' lding gi khri'i steng na rab tu 'od gsal ba nyi zla dang pad+ma'i steng na rdo rje skyil krung gis bzhugs la/
[13670] sems dpa' sems ma rnams pad+ma nyi zla'i steng na phyed krung du bzhugs shing*/
[13671] sgo ba rnams bzhengs pa'i tshul can no/
[13672] /de dag re re la rang gi sku las 'od zer gyi tshogs dpag tu med pa 'phro la/
[13673] de ma gtogs pa phyi 'od lnga'i mu khyud zlum po ye shes lnga'i 'od res bskor ba na/
[13674] rnam snang la sogs pa so so'i tshom bu'i dkyil 'khor du rdzogs la/
[13675] rdzogs lugs ni/
[13676] rnam snang gi tshom bu rnams 'od zlum gyi nang na rnam snang yab yum gyi thug kar rdzogs la/
[13677] de'i phyogs kyi lha rnams kyi thugs ka na dkyil 'khor cha tshang re re rdzogs pa nas/
[13678] rdo rje'i rigs rnams mi bskyod pa dang*/
[13679] rin chen rigs rnams rin 'byung dang*/
[13680] pad+ma'i rigs rnams snang mtha' dang*/
[13681] las kyi rigs rnams don grub yab yum 'khor bcas kyi thugs kar phyi nang zang thal du rdzogs te/
[13682] 'od zlum lnga sbrel na rigs lnga tshom bu'i sku lnga tshan re'i thugs ka na/
[13683] rigs de'i tshom bu'i dkyil 'khor sangs rgyas dang byang chub sems dpa' sems ma sgo ba dang bcas pa re re rdzogs pa'o/
[13684] /'di'i tshe rang la lus rang mtshan pa med kyang yod snyam pa ni sngar lus la bdag tu 'dzin pa'i bag chags kyi dbang gis 'byung ba rmi lam lta bu ste/
[13685] bag chags kyi sa bon ma zad kyi bar la 'od la/
[13686] rang bzhin du de'i tshe 'od kyi lus su yod pas/
[13687] snying ga na rig pa la zhing snang yod pa'i gdangs phyir shar bas
[13688] sku re'i thugs kar tshom bu'i dkyil 'khor gsal bar snang ba ste me long du bzhin shar ba bzhin no/
[13689] /'di'i dus su longs sku de dag thams cad kyi thugs ka nas 'od rta rnga'i cha tsam phyogs bcu kun nas tshur rang gi snying gar zug pa dang*/
[13690] rang gi snying ga nas kyang de dag gi thugs kar zug pa ni/
[13691] rang gdangs yin pa'i 'brel pa mtshon pa ste/
[13692] shel 'od rnams shel la 'brel ba'i zer thag bzhin no/
[13693] /de'i dus su rang gi mig gi zer thag mthong bas shes pa zin te yul gang du'ang mi rtog pa'i bsam gtan la rang bzhin gyis gnas pa yin no/
[13694] /gsum pa mi ldog pa'i gdams ngag mtshon pa ni de'i tshe 'od kyi zer thag lnga sgril 'byor la ma reg pa rta lnga'i nyag ma lnga sgril tsam las/
[13695] dang po rig pa 'od la 'jug pa rang snang la phar lta dus snang ba de rang snang du shes pa'i ngang la bzhag pas/
[13696] snang ba de dag zer thag las rang gi snying gar thim pa na 'od rig pa la 'jug pa zhes bya ste/
[13697] rang ngo ka dag gi rang sa ngo shes par byas pas de nyid du sa zin nas zang thal bas/
[13698] de phan chad kyi snang ba gang yang med do/
[13699] /rig pa ni rang yin la/
[13700] 'od ni phyi'i rang snang de rnams la zer bas/
[13701] dang po mched dus de la phar 'jug
[13702] thim dus de dag tshur la nang du 'jug pa'o/
[13703] /gdams ngag ni phyi snam bu dang 'dra ba'i 'od rnams/
[13704] rang rig ma'i snying gar thim pas pang du 'jug pa lta bu ste/
[13705] chos nyid du 'dres pas ka dag gi sa la grol ba zhes bya'o/
[13706] /de dag kyang nges pa'i lung dang sbyar na/
[13707] nyi zla kha sbyor las/
[13708] de yang skyes bu'i 'od gsal de zung 'jug la thim pa zhes bya ste/
[13709] yang snang ba de dag sku'i snang bar rang shar te/
[13710] sku de dag kyang mi che ba/
[13711] mi chung ba/
[13712] cha mnyam pa rgyan dang*/
[13713] kha dog dang*/
[13714] bzhugs tshul dang*/
[13715] gdan khri dang*/
[13716] rang rang gi phyag rgya dang bcas pa ste/
[13717] sku de kun kyang lnga lnga'i zung gis khyab pa/
[13718] lnga tshan re la 'od kyi mu khyud dang bcas pa/
[13719] yab kyi cha 'dzin pa'i rigs dang*/
[13720] yum gyi cha 'dzin pa'i rigs dang*/
[13721] sems dpa' dang*/
[13722] sems ma dang*/
[13723] dkyil 'khor thams cad gcig rdzogs par gnas so/
[13724] /de'i tshe rang gi snying ga nas 'od shin tu phra ba cig 'char te/
[13725] de sku thams cad kyi thugs kar 'brel te 'char ro/
[13726] /de la rang gi shes pas zin te/
[13727] mi rtog pa'i bsam gtan la rang bzhin gyis gnas so/
[13728] /de ni rig pa 'od la 'jug pa zhes bya ste/
[13729] snang ba de kun kyang rab tu 'phrig par mngon par 'gyur te/
[13730] snying ga'i zer thag de la yang thig le phra mo grangs med pa 'char ro/
[13731] /de nas yang rang gi snying ga nas 'od kyi zer thag tshos skud sgril ma tsam cig 'char te/
[13732] de nas sku de thams cad rang gi lus la thim pa snyam byed pa'i snang ba 'char te/
[13733] de ni 'od rig pa la tshur 'jug pa zhes bya'o/
[13734] /'di'i tshe skyes bu rnams kyis yid ches pa ma pang du bu 'jug pa lta bu'i thabs mchog tu dran par bya'o zhes so/
[13735] /gsum pa ye shes bzhi sbyor gyi snang ba ni zung 'jug ye shes la thim pa zhes bya ste snang ba'i 'char tshul dang*/
[13736] gdams pa'i dran tshul gnyis las/
[13737] snang ba ni yang snying ga nas sor bzhi'i gong tsam nas sngar bas cung zad mi gsal ba'i 'od kha dog bzhi 'khril ba'i thag pa shin tu phra ba rta rnga'i nyag ma tsam cig 'char te/
[13738] steng gi nam mkha' la zug par snang ba de la/
[13739] shes rab kyi mig gis bltas pas/
[13740] snang ba phra mo de las rab tu mched nas so sor ma 'dres la rgya cher song ste/
[13741] dang po'i phra mo de'i ngo bo ma 'gyur ba las rnam pa cher song ba ni/
[13742] mthing ga'i snam bu che chung rang gi dbang po'i spyod yul tsam la/
[13743] kha dog gzhan dang ma 'dres par rang gi mdun phyogs su 'char ro/
[13744] /de ni chos kyi dbyings kyi ye shes kyi snang ba'o/
[13745] /de'i steng du chos kyi dbyings kyi ye shes rang gi ngo bo thig le'i zer dkar ba dang*/
[13746] dmar ba dang*/
[13747] ser ba dang*/
[13748] mthing ga dang bzhi ldan pa/
[13749] che chung gi tshad me long kha sbub pa tsam 'od lnga shin tu gsal ba la/
[13750] ye shes kyi 'od gdangs kyis rab tu 'tsher ba/
[13751] ngo bo la ye shes lnga'i rtsal rang rdzogs yod pa/
[13752] thig le de yang rang bzhin gyis thig le 'od lnga dang ldan pa/
[13753] phra mo sran ma'i ga'u tsam lnga lngas phyogs bzhi dbus dang lngar brgyan pa'o/
[13754] /de ni chos kyi dbyings kyi ye shes rang gi ngo bo ste/
[13755] ngo bo de yang shes bya'i chos rang dang spyi'i mtshan nyid can dang*/
[13756] myong ba'i chos mngon du byed pas bsdus pa'o/
[13757] /dbyings kyang phyi'i dbyings nam mkha' stong pa rdzas su med pa dang*/
[13758] nang gi dbyings rnam par dag pa'i sgron ma mngon sum du shar ba'o/
[13759] /ye shes ni ye nas yod pa'i don dus der mngon du gyur pas shes pa ste/
[13760] de'i phyir na mtshan nyid 'dzin pa'i ye shes dang*/
[13761] kha dog dang*/
[13762] sku dang*/
[13763] so so'i chos nyid kyi mtshan nyid mi 'dor bar 'dzin pa'o/
[13764] /de nas yang de'i steng du de dang 'byar la ma reg par me long lta bu'i ye shes kyi gting gdangs dkar po'i snam bu/
[13765] che chung dbang po'i spyod yul dang mnyam par dka' la 'tsher zhing gzhan dang ma 'dres pa'i steng du/
[13766] thig le 'od lnga gsal ba me long kha sbub pa tsam la/
[13767] dkar ba dang mthing ga la sogs pa'i zer lnga dang ldan pa/
[13768] ye shes kyi gting gdangs kyis 'tsher ba'i phyogs bzhi dbus dang lngar/
[13769] ye shes lnga'i rang rtsal rdzogs pas rang bzhin gyi thig le sran ma'i ga'u tsam lngas brgyan pa'o/
[13770] /me long lta bu'i ye shes las/
[13771] me long gis gzugs snang bar byed la/
[13772] de la gzugs brnyan gang snang na/
[13773] rig pa dngos ni ma yin te/
[13774] de nyid kyi gzugs brnyan snang bar byed pas na me long lta bu ni dpe'o/
[13775] /gzugs brnyan rang gdangs de yi yod dus der rang ngo shes pas ye shes so/
[13776] /de nas yang 'od zer ser po'i snam bu che chung dbang po'i spyod yul dang mnyam pa ser zhing gzhan dang ma 'dres pa'i steng du/
[13777] yang thig le 'od lnga rang gsal ba/
[13778] che chung me long kha sbub pa tsam la dkar ba dang*/
[13779] mthing ga dang*/
[13780] ser po dang*/
[13781] dmar po'i zer 'phro ba/
[13782] ye shes rang gi gting gdangs kyis rab tu 'tsher ba/
[13783] thig le de nyid kyi phyogs bzhi dbus dang lngar ye shes kyi rang rtsal du rang bzhin gyi thig le sran ma tsam lngas brgyan pa ni gong dang 'dra bar 'char ro/
[13784] /de ni mnyam pa nyid kyi ye shes kyi gting gdangs su byung ba ste/
[13785] mnyam pa nyid kyi mnyam rgyu/
[13786] mnyam rkyen/
[13787] mnyam dus/
[13788] mnyam pa bzhi las/
[13789] mnyam rgyu snang srid 'khor 'das kyi chos/
[13790] mnyam rkyen chos nyid la goms pa/
[13791] mnyam pa'i dus rtogs pa mngon du gyur pa/
[13792] mnyam pa rang gi rig pa'o/
[13793] /mnyam pa la skyol bas nyid ces ngos gzung du byas pa ste/
[13794] chos nyid gang gis kyang bcos su mi rnyed cing yid dpyod tshig gis sgro gdags su mi rnyed pa'o/
[13795] /ye shes ni/
[13796] ye nas mnyam par gnas pa de dus 'dir shes pas/
[13797] mtshan nyid gtan la phebs pa'o/
[13798] /de'i steng du 'byar la ma reg par dmar po'i snam bu che chung dbang po'i spyod yul tsam 'od rab tu gsal ba'i steng du/
[13799] so sor rtog pa'i ye shes kyi ngo bo thig le 'od lngas rab tu gsal ba me long kha sbub pa tsam du 'od lnga'i zer 'phro ba/
[13800] ye shes kyi gting gdangs kyis rab tu 'tsher ba/
[13801] de nyid kyi phyogs bzhi dbus dang lngar bzhin gyis thig le sran ma tsam lngas brgyan pa ni gong ltar 'char ro/
[13802] /de yang so so ni dbang po rab 'bring nyer gcig
[13803] de las bsdu na dgu/
[13804] de las bsdu na rab 'bring tha ma gsum/
[13805] de las shin tu bsdus na rig pa rang snang dang*/
[13806] dmigs pa yul gyi blo can gnyis kyis rtogs pa ni/
[13807] dmigs pa yul gyi blos lam rjes thob tu rtogs la/
[13808] rig pa rang snang gis lam mnyam gzhag mngon sum du rtogs so/
[13809] /de ltar mngon sum dang rjes thob gnyis kyis ye nas yod pa'i don de/
[13810] da lta mtshan nyid gtan la phebs pa las byung zhing shes pa'o/
[13811] /bya ba grub pa'i ye shes ni sa bon gyi cha las rtsal ma rdzogs pas ka dag la rdzogs pa'o/
[13812] /de yang 'od gnyis 'dus kyi gdangs kyi cha tsam du yod pas/
[13813] kun gsal du ye shes lnga'i snang ba thams cad bshad do/
[13814] /'dir da dung ka dag tu grol ma zin pa dang sbyar nas bzhi sbyor du bzhag ste/
[13815] blo rtsing ba dag bya ba grub pa'i snang ba med par 'dod pa ni ha cang mi rigs pa'o/
[13816] /rtsal ma rdzogs pas mi snang na thams cad mi snang bar thal te/
[13817] rtsal thams cad mthar phyin gyi dus las mi rdzogs pa'i phyir ro/
[13818] /des na skabs 'dir rang sa'i snang ba bzhi sbyor te/
[13819] grol ba ma yin pas rtsal ma rdzogs zhes go don blangs la ye shes bzhi sbyor du khas blang bar bya'o/
[13820] /de nas lhun grub rin po che'i snang ba'i cha mthong la/
[13821] dngos kyi 'bras bu ma rdzogs pa tshun chad ni ye shes bzhi'i yon tan du snang ba la/
[13822] ye shes lnga'i rnam pa bya ba grub pa'i rang ngo mi snang la/
[13823] sa bon gyi nus pa yod pas ye shes lnga'i rnam par byung ba'o/
[13824] /de yang de dag kun la yang ye shes lnga'i sa bon khyab byed du yod pas so/
[13825] /ye shes bzhi'i snam bu bzhi'i steng na thig le bzhi la steng na thig chung lnga lnga maN+Dal la tshom bu bkod pa ltar yod do/
[13826] /de dag gi steng na 'od zlum po rma bya'i gdugs 'khor ba 'dra ba ni ye shes lnga'i dbyings kyi snang ba ste/
[13827] dbus mthing ga kha dog lnga'i mu khyud kyis 'khor bar 'char ro/
[13828] /'di ni lhun grub 'char ba'i sa bon du dus 'dir 'byung ba'o/
[13829] /de dag ni rdo rje sems dpa' khong gseng gi lam zhes bya'o/
[13830] /gnyis pa gdams pa'i dran tshul ni/
[13831] snang ba 'di kun la shes pa mi 'gyur ba rang snang du shes thog der ce re mnyam par 'jog pa ste/
[13832] gser gyi thur mas snying chu 'dren pa ltar ma'i gdams ngag la brten nas bar dor rang gi snang ba gtan la phebs nas grol ba'o/
[13833] /de dag kyang nyi zla kha sbyor las/
[13834] yang rang gi snying ga nas 'od kyi thag pa shin tu phra ba zhig 'char te/
[13835] de ni steng gi nam mkha' la gyen du zug par snang ba 'ong ngo*/
[13836] /de la rang gi mig gis ma yengs par bltas pas/
[13837] snang ba de dag gzhan dang ma 'dres pa shin tu rgya che bar 'char te/
[13838] de yang mthing ga'i snam bu'i steng du/
[13839] thig le zer dang ldan pa me long kha sbub pa tsam/
[13840] shin tu gsal ba la 'tsher ba/
[13841] de la yang rang bzhin gyi thig le lnga lngas brgyan pa'o/
[13842] /yang de'i steng du dkar po'i snam bu'i steng du thig le shin tu gsal ba gong dang 'dra bar 'char ro/
[13843] /ser po'i snam bu'i steng du yang thig le gong dang 'dra bar 'char ro/
[13844] /de'i steng du dmar po'i snam bu'i steng du thig le gong ltar 'char ro/
[13845] /de'i steng du 'od zlum po shin tu gsal ba zhig gdugs ltar 'char ro/
[13846] /de dag kyang ye shes lnga'i rnam pa ste/
[13847] /bya ba grub pa'i ye shes kyi rtsal ma rdzogs pas mi snang ngo*/
[13848] /de ni ye shes bzhi sbyor gyi snang ba zhes bya ste/
[13849] rdo rje sems dpa' khong gseng gi lam zhes bya'o/
[13850] /de'i tshe mi 'gyur ba gser gyi thur ma lta bu'i thabs mchog tu dran par bya'o zhes so/
[13851] /bzhi pa lhun grub rin po che'i snang ba la drug ste/
[13852] lhun grub kyi 'char tshul rjes dran gyi skye tshul/
[13853] mngon shes kyi 'byung tshul/
[13854] gzungs kyi thob tshul/
[13855] ting nge 'dzin gyi skye tshul/
[13856] lhun grub thim tshul lo/
[13857] /dang po ni/
[13858] ye shes lhun grub tu thim pa'i skad cig la sngar gyi snang ba de rnams dang rang gi rig pa steng gi 'od zam la 'dus na de'i nang nas shar ba snyam byed pa las/
[13859] 'char lugs brgyad snang ba ni/
[13860] thugs rje ltar shar bas 'khor 'das rgya ma chad/
[13861] 'od ltar shar bas snang ba thams cad nang gsal/
[13862] sku ltar shar bas shes pa'i phyir ma shor/
[13863] ye shes ltar shar bas snang ba thams cad zang thal/
[13864] gnyis med ltar shar bas rang gi rig pa rtse gcig tu gnas/
[13865] mtha' grol ltar shar bas mtha' gang la'ang mi gnas/
[13866] ma dag pa 'khor ba'i sgo ltar shar bas srid pa'i byung khungs ma 'gags/
[13867] dag pa ye shes kyi sgo ltar shar bas chos nyid ma bur 'brel pa'o/
[13868] /snang ba 'di dag kyang gong 'og tu snang ste/
[13869] steng na ka dag gi snang ba nam mkha' sprin dang bral ba lta bu/
[13870] de'i 'og na longs sku khro bo'i dkyil 'khor rgya che la lhun stug pa/
[13871] de'i 'og nas longs sku zhi ba'i snang ba 'od gsal la bkod legs pa/
[13872] de'i phyogs mtshams na rang bzhin sprul pa'i zhing snang yid du 'ong la blta na sdug la/
[13873] 'og na 'gro drug 'khrul pa'i snang ba 'dul byed ston pa dang bcas pa/
[13874] de thams cad kyang rang snang gzugs brnyan ltar snang dus/
[13875] ngo ma shes pas gzhan ltar snang ba'o/
[13876] /'di dag kyang sngar gyi gzhi snang de dus 'dir shar bas te/
[13877] rin po che spungs pa las/
[13878] thugs rje lta bu'i 'char tshul las/
[13879] /zhes pa la sogs pa sngar bstan pa bzhin no/
[13880] /'di'i dus su dpag chen gyis mda' phyir 'phangs pa thogs med du song nas tshur mi ldog pa ltar/
[13881] nang dbyings la skad cig gis zang thal du rtogs te/
[13882] lus su phyir mi ldog pa'i gdams pa dran par bya ste/
[13883] nyi zla kha sbyor las/
[13884] de nas rang gi shes pa steng gi 'od la thim pas/
[13885] shar lugs brgyad nyams su myong ba'o/
[13886] /de'i tshe 'og gi longs sku khro bo'i snang ba rnams kyang mthong bar 'gyur ro/
[13887] /shar lugs brgyad gang zhe na/
[13888] thugs rje ltar shar bas 'khor 'das rgya ma chad/
[13889] 'od ltar shar bas snang ba thams cad nang na gsal/
[13890] sku ltar shar bas shes bya'i kha phyir ma shor/
[13891] ye shes ltar shar bas snang ba thams cad zang thal/
[13892] gnyis med ltar shar bas rang gi shes pa rtse gcig tu gnas/
[13893] mtha' grol  ltar shar bas mtha' gang la yang mi gnas/
[13894] ma dag pa 'khor ba'i sgo ltar shar bas srid pa'i byung khungs ma 'gags/
[13895] dag pa ye shes kyi sgo ltar shar bas chos nyid ma bu 'brel ba'o/
[13896] /de'i tshe phyir mi ldog pa dpag chen gyi mda' lta bu'i thabs mchog tu dran par bya'o zhes so/
[13897] /'di'i dus su dar cig rig pa lhun grub la thim zin pa'i rang dus der de nas phyir mi ldog pa rgyal po rin po che'i pho brang du phyin nas 'dug pa/
[13898] sgor ma thon pa gal che ba'i man ngag gces so/
[13899] /de'ang da lta 'od gsal gyi snang ba lu gu rgyud dang bcas pa'i rang gdangs kyi ngang ngos zin nas de las phyir tha mal du mi ldog pa thod rgal la 'dris pa de dus der stongs 'debs so/
[13900] /'di nyid thal 'gyur las/
[13901] gzhan yang rig pa'i chos nyid bshad/
[13902] /lu gu rgyud du cer mthong bas/
[13903] /rnam rtog 'gyu ba'i dran pa 'gags/
[13904] /bya bran nam mkha' 'gro ba bzhin/
[13905] /chos kyi dbyings las 'gro sa med/
[13906] /gzhan med rig snang rnam dag pas/
[13907] /'khrul par snang ba'i rgyu rkyen zad/
[13908] /ces so/
[13909] /bar dor sngar gyi lu gu rgyud thig le dang bcas pa skur smin pas dngos su lu gu rgyud mi snang ba'i gnad de yin no/
[13910] /gnyis pa rjes dran gyi skye tshul ni/
[13911] sngar bla ma'i thugs rje dang rang gi bsags pa khyad par can gyis dam pa'i chos la zhugs shing sbyang ba'i goms pa 'dir shar ba ste/
[13912] dbang nos pas dbang gi chu bo 'bab par mthong ba dang*/
[13913] bskyed rim bsgoms pas lha rjes su dran pa dang*/
[13914] rdzogs rim bsgoms pa lam dang*/
[13915] gdams pa dang*/
[13916] bsam gtan dang*/
[13917] lta ba rjes su dran pa dang*/
[13918] smon mal dag pa btab pa rjes su dran pas dbang po tha ma rnams rang bzhin sprul pa rjes su dran nas dbugs byin pa ste/
[13919] lhun grub kyi skabs 'dir sngon nas shes pa'i bsod nams khyad par can gyis rang snang du shar ba ni/
[13920] gzhi dbang yin pas/
[13921] dang por de bzhin gshegs pa thams cad kyis steng gi nam mkha' nas dbang bskur zhing mchod pa'i lha mo dpag tu med pas me tog gi char 'bebs shing*/
[13922] bkra shis kyi glu dang gar byed pa'i snang ba chen po 'char ro/
[13923] /'di'i dus su rang gi bla ma la gdung ba mchog dang ldan pa rnams la bla ma rjes su dran ma thag nam mkha' la byon te/
[13924] gdams pa ngo sprod pa 'byung bas mi grol mi srid la/
[13925] yi dam la mos pa rnams la lha'i zhal mthong bas bag chags kyi lus mi snang ste/
[13926] yi dam lha'i sgyu lus bzung dus/
[13927] lung ston pa yang 'byung ngo*/
[13928] /'di gnyis rjes dran gcig tu 'dren pa ni/
[13929] lha'i mchog bla ma yin pa'i phyir te/
[13930] 'khor lo chub pa rol pa las/
[13931] bla ma rdo rje 'dzin pa che/
[13932] /lha yi lha khyod dgongs su gsol/
[13933] /zhes gsungs pa'i phyir ro/
[13934] /lam lngar ngo sprad stobs kyis de nyid du dran pas/
[13935] bar ma do'i chos nyid sku dang ye shes dang 'od dang kha dog la sogs pa la dbang bsgyur ba dang*/
[13936] skye gnas rjes su dran pa tha ma sprul sku'i zhing du dbugs 'di'i dus su der skyes bas 'byin pa dang*/
[13937] /bsam gtan rjes su dran pas zhag lngar rang bzhin gyi bsam gtan la ngang gis gnas pa dang*/
[13938] bla ma'i gdams pa rjes su dran pa rang snang du shes te chos nyid la spyod pa dang*/
[13939] lta ba rjes su dran pa chos nyid mngon sum gyi lta ba sngar mthong ste/
[13940] dus 'dir ngos zin nas the tshom med pa sngar 'dris gyi mi dang phrad pa lta bu ste/
[13941] de yang sngar 'khrul pa'i snang thog tu mngon sum gyi snang ba cog bzhag tu bsgyur bas/
[13942] 'khrul pa 'od gsal du gyur nas gzung 'dzin med pa'i rig pa khong na gsal dus yid dpyod med pa'i chos nyid mig gis mthong ste/
[13943] lta sgom med pa'i gzhi ka dag la bskyal bas snang 'dzin thams cad zad sar 'khyol ba'i dgongs pa las 'byung ba ste/
[13944] thal 'gyur las/
[13945] gzhan yang chos nyid snang ba bshad/
[13946] ma dag pa ni 'khrul pa la/
[13947] /dbang po'i sgo rnams ma bcos par/
[13948] /cog gis bzhag pa gnad yin pas/
[13949] /de las bsgyur ba man ngag go
[13950] /gzung  med pa'i snang ba la/
[13951] /'dzin pa med pa'i sems shar ba/
[13952] dpyod pa med pa'i mig gis mthong*/
[13953] /chos nyid med pa'i lam nas drangs/
[13954] /lta sgom med pa'i gzhi la bskyal/
[13955] /byar med rtsol bral 'bras bur dril/
[13956] /'di la snang mtha' mi gnas so/
[13957] /zhes so/
[13958] /'di'i dus su rjes dran drug
[13959] /mngon shes drug
[13960] mi brjed pa'i gzugs/
[13961] rgyun gyi ting nge 'dzin dang bcu bzhi la rang ngo shes stobs kyis dbang bsgyur bar bstan no/
[13962] /rjes dran de dag kyang rgyud nas mngon shes kyi rjes la gsungs kyang*/
[13963] 'dir rgyud la skye ba'i rim pa dang sbyar nas sngon bshad de/
[13964] nyi zla kha sbyor gyi 'grel chen rin po che gser gyi phreng ba las/
[13965] rjes la dran pa ni sngar gyi las khyad par can gyi dbang gis 'di dag ni mngon shes de dag gi sngon du 'char ba'o zhes so/
[13966] /rjes dran nges pa'i lung ni/
[13967] nyi zla kha sbyor las/
[13968] de'i tshe rjes su dran pa drug kyang 'char te/
[13969] lha rjes su dran pas de nyid du yi dam lha'i zhal mthong ba dang*/
[13970] lam rnams rjes su dran pas bar ma do'i chos nyid la dbang bsgyur ba dang*/
[13971] skye gnas rjes su dran pas dbang po tha ma rnams rang bzhin sprul pa'i sku'i zhing khams su dbugs 'byin pa dang*/
[13972] bsam gtan rnams rjes su dran pas zhag lngar bsam gtan la gnas pa dang*/
[13973] bla ma'i man ngag rjes su dran pas rang gi snang ba rnams dang gnyis su med par spyod pa dang*/
[13974] lta ba rjes su dran pas sngar 'dris pa'i mi phyis phrad pa tsam gyis ngo shes pa lta bu'o zhes so/
[13975] /gsum pa mngon shes kyi 'byung tshul la drug ste/
[13976] dbang po'i mngon shes/
[13977] sems las su rung ba'i mngon shes/
[13978] shes rab la dbang ba'i mngon shes/
[13979] ye shes kyi mthong ba dag pa'i mngon shes/
[13980] chos nyid phyin ci ma log pa mthong ba'i mngon shes/
[13981] sangs rgyas kyi mkhyen pa phyin ci ma log pa mthong ba'i mngon shes so/
[13982] /de ga kyang cha shas kyis dbye na re re zhing drug drug ste sum cu rtsa drug go
[13983] /dang po dbang po'i mngon shes drug gi thog ma mig gi mngon shes 'char te
[13984] chu bur gyi mig rnam par dag pa las/
[13985] mig phyed btsums med par dngos po rnams zang thal du mthong ba dang*/
[13986] sha'i mig dag pas lkog tu gyur pa rags pa'i dngos po dpag tshad lnga tshun chad na gnas pa rnams mthong ba dang
[13987] sha'i mig rnam par dag pas gling bzhi ri rab dang bcas pa gcig mthong ba dang
[13988] shin tu rnam par dag pas gnyis dang gsum mthong ba dang
[13989] shin tu rab tu rnam par dag pas khri dang 'bum tshun chad mthong ba dang*/
[13990] mchog tu rab tu dag pas bye ba dang sa ya grangs med pa rnams phyin ci ma log par mthong ba'o/
[13991] /de nas ye shes kyi mig gis sprul sku'i zhing khams brgya dus gcig la mthong ba dang*/
[13992] rnam par dag pas sprul sku'i zhing 'bum phrag brgyad mthong ba dang*/
[13993] shin tu rnam par dag pas sprul sku'i zhing 'bum phrag mthong ba dang*/
[13994] shin tu rab tu dag pas bye ba phrag dgu mthong ba dang*/
[13995] mchog tu rab tu dag pas dgu bcu rtsa gcig mthong ba'o/
[13996] /de nas thams cad mkhyen pa'i mig gis longs sku'i zhing khams brgya dus gcig la mthong ba dang*/
[13997] rnam par dag pas 'bum phrag lnga mthong ba dang
[13998] shin tu rnam par dag pas bye ba phrag lnga mthong ba dang*/
[13999] rab tu rnam par dag pas bye ba grangs med pa bdun cu dus gcig la mthong ba'o/
[14000] /de nas rnam pa thams cad mkhyen pa'i mig gis chos kyi sku'i zhing khams bsam gyis mi khyab pa dus gcig la mthong ba dang*/
[14001] rnam par dag pas longs sku'i zhing khams bsam gyis mi khyab pa dus gcig la mthong ba dang
[14002] shin tu dag pas sprul sku'i zhing khams bsam gyis mi khyab pa dus gcig la mthong ba dang
[14003] rab tu dag pas sku gsum rnam par rol pa'i zhing khams thug pa med pa dus gcig la mthong ba'o/
[14004] /de nas rna ba'i mngon shes ni/
[14005] lha'i rna bas dngos su grag pa thos pa'i steng du 'gro ba lkog tu gyur pa rnams kyi sgra thos pa dang
[14006] rnam par dag pas dpag tshad stong tshun chad thos pa dang*/
[14007] shin tu rnam par dag pas lnga stong dang*/
[14008] rab tu dag pas 'bum phrag gnyis dang*/
[14009] sha'i rna bas ngan song gi sgra dpag tshad 'bum phrag gcig tshun chad kyi thos pa dang*/
[14010] rnam par dag pas lha min rnams kyi sgra thos pa dang*/
[14011] shin tu rnam par dag pas lha rnams kyi sgra thos pa dang*/
[14012] rab tu dag pas gling bsam gyis mi khyab pa'i 'gro ba rnams kyi sgra dus gcig la thos pa'o/
[14013] /rnam par grol ba'i rna bas nyan thos dang*/
[14014] rang sangs rgyas kyi sgra thos pa dang*/
[14015] rnam par dag pas byang chub sems dpa' bka' 'gro ba'i sgra thos pa dang*/
[14016] shin tu dag pas sangs rgyas grangs med pa'i gsung thos pa dang*/
[14017] rab tu rnam par dag pas sangs rgyas grangs med bdun gyi bka' bgro mdzad pa thos pa'o/
[14018] /grangs med ni grangs kyi gnas gzhan drug cu'i tham ma'i grangs kyi ming yin no
[14019] /de nas sna'i mngon shes ni lha'i snas mi snang ba'i dri tshor ba dang*/
[14020] rnam par dag pas bems po rnams kyi dri tshor ba dang*/
[14021] shin tu dag pas gzugs med pa rnams kyi dri tshor ba dang
[14022] rab tu dag pas mkha' la gnas kyi dri tshor ba'o/
[14023] /dpe byad dang ldan pa'i snas 'gro ba rigs drug gi dri dus gcig la tshor ba dang*/
[14024] rnam par dag pas nyan thos dang rang sangs rgyas kyi dri tshor ba dang*/
[14025] shin tu rnam par dag pas byang chub sems dpa'i dri tshor ba dang*/
[14026] rab tu dag pas yang dag par rdzogs pa'i sangs rgyas rnams kyi dri tshor ba'o/
[14027] /lce'i mngon shes ni 'byung ba'i lce dag pas lha'i bdud rtsi'i ro la myong ba'o/
[14028] /rnam par dag pas bdud rtsi stong phrag bdun gyi ro myong*/
[14029] shin tu dag pas mkha' 'gro ma'i dngos kyi bdud rtsi chen po'i ro myong*/
[14030] rab tu dag pas kha bdud rtsi 'khyil ba'i dpa' bo rnyed pa'o/
[14031] /nyer len rnam par dag pa'i lces bkod pa chen po'i ting nge 'dzin gyi ro myong*/
[14032] shin tu dag pas sangs rgyas stong phrag lngas phyag mdzad pa'i bdud rtsi'i ro myong*/
[14033] rab tu dag pas bskal pa 'bum phrag bdun gyi sangs rgyas kyis phyag mdzad pa'i ro myong ba'o/
[14034] /lus kyi mngon shes ni rdul phra rab kyi mtha' dag pa'i lus 'jam pa'i dbyangs kyis reg la/
[14035] rnam par dag pas 'jam mgon dri ma med pa'i sku la reg
[14036] /shin tu rnam par dag pas nyi ma stong gis brgyan pa'i thugs dang mnyam par reg
[14037] /rab tu dag pas kun bzang mtha' yas pa'i thugs kyi dkyil 'khor la reg go
[14038] /dri ma zad pa'i lus kyis 'das pa'i sangs rgyas rnams kyi thugs la reg
[14039] /rnam par dag pas da lta dang*/
[14040] shin tu rnam par dag pas ma 'ongs pa dang*/
[14041] rab tu dag pas dus gsum gcig tu gyur pa'i sangs rgyas rnams kyi thugs la reg go
[14042] /yid kyi mngon shes ni/
[14043] tha mal rang dag pa'i yid kyis ting nge 'dzin bcu la dbang*/
[14044] rnam par dag pas brgya la dbang*/
[14045] shin tu rnam par dag pas stong la dbang*/
[14046] rab tu dag pas khri la dbang ngo*/
[14047] /gzugs kyi mtha' las grol ba'i yid kyis 'byung bzhi'i nus pa so sor bsgyur nus/
[14048] rnam par dag pas sems can mthun pa'i gnas spo nus/
[14049] shin tu dag pas 'gro ba drug gi gnas phan tshun bsgyur nus/
[14050] rab tu dag pas nyan thos rang sangs rgyas kyi rdzu 'phrul gyi mthu stobs 'phrog nus pa'o/
[14051] /de ltar dbang po mig
[14052] rna ba/
[14053] sna/
[14054] lce/
[14055] lus/
[14056] yid drug la/
[14057] rims pas mig la drug
[14058] rna ba la gsum/
[14059] lhag ma bzhi la gnyis gnyis te bcu bdun la/
[14060] chos bzhi bzhi brtsis pas drug cu rtsa brgyad ni dbang po'i mngon par shes pa ste/
[14061] nang tshan drug tu 'dus pa'o/
[14062] /gnyis pa sems las su rung ba'i mngon shes drug ni/
[14063] sngar zhen pa dag pa'i sems kyi mthong ba rnam par dag pa dang*/
[14064] phyis 'byung gi 'khrul pa zad pa'i mthong ba dang*/
[14065] gdul bya'i mkhyen pa rdzogs pa'i mthong ba dang*/
[14066] mi snang ba lam du gyur pa'i mthong ba dang*/
[14067] 'gro ba rnams yongs su rdzogs pa'i mthong ba dang
[14068] dbang po phyin ci log las grol ba'i sems kyi mthong ba rnam par dag pa'o/
[14069] /de'ang skabs 'dir lus sems med na dbang po dang sems kyi mngon shes 'ong ba mi rigs snyam na/
[14070] lus sems kyi mngon shes la sgrib pa rnams dus 'dir dag stobs kyis snang bas de skad brjod de/
[14071] nyon mongs lnga gnas gyur pas ye shes su gyur ces pa bzhin no
[14072] /nyon mongs dag stobs kyis ye shes rang gsal ba las/
[14073] nyon mongs nyid ye shes su 'gyur mi srid de/
[14074] dge mi dge gnyis rgyu 'bras yin pa gtan nas mi srid pa'i phyir ro/
[14075] /'on kyang de skad btags pa bzhin du 'dir yang shes par bya'o/
[14076] /shes rab yod na 'di la gnad chen po cig yod do/
[14077] /dang po sngar gyi zhen pa dag pa'i sems kyi mthong ba rnam par dag pas sngar 'das pa'i skye ba brgya phrag dran pa dang*/
[14078] rnam par dag pas stong dus gcig la dran pa dang*/
[14079] shin tu dag pas 'bum dran pa dang*/
[14080] rab tu dag pas khrag khrig bdun cu rtsa gnyis kyi skye ba dus gcig la skyu ru la rlon pa lag mthil du bzhag pa ltar dran cing mkhyen pa'o/
[14081] /phyis 'byung 'khrul pa zad pa'i mthong ba rnam par dag pas/
[14082] sngar gyi skye ba blangs pa'i lus kyi mtshan nyid mkhyen pa dang*/
[14083] rnam par dag pas ngag dang*/
[14084] shin tu dag pas sems dang*/
[14085] rab tu dag pas lus ngag sems gsum ka'i mtshan nyid dus gcig la mthong ba'o/
[14086] /gdul bya'i mkhyen pa rdzogs pa'i sems kyi mthong bas
[14087] skye ba 'bum phrag grangs med pa'i sems can gyi tshogs gzhan gyi lus kyi mtshan nyid mthong ba dang*/
[14088] rnam par dag pas ngag dang*/
[14089] shin tu dag pas sems dang*/
[14090] rab tu dag pas gsum ka'i dus gcig la mthong ba'o/
[14091] /mi snang ba lam du 'gyur ba'i sems kyis mthong bas/
[14092] stong gsum gyi stong chen po'i 'jig rten kyi rdul phra rab kyi grangs skad cig la mkhyen pa dang*/
[14093] rnam par dag pas rdul de snyed na gnas pa'i sems can de dag gi shes pa ji ltar 'gyus pa'i grangs dus gcig la shes pa dang*/
[14094] shin tu dag pas snod bcud kyi rang bzhin rnams shes pa dang*/
[14095] rab tu dag pas chos nyid stong pa nyid kyi don rnams mthong ba'o/
[14096] /'gro ba rnams yongs su rdzogs pa'i sems kyi mthong bas sngar bdag nyid kyi lus blangs tshad kyi dus na rlung ji tsam 'gyus dus gcig la mthong ba dang*/
[14097] rnam par dag pas de'i dus na mi dge ba'i sems ji tsam 'gyus kyi grangs dus gcig la mthong ba dang*/
[14098] shin tu dag pas dge ba'i grangs dus gcig la mthong ba dang*/
[14099] rab tu dag pas dge mi dge gnyis ka'i grangs dus gcig la mthong ba'o/
[14100] /dbang po phyin ci log las grol ba'i sems kyis mthong bas/
[14101] bdag gis sngar skye ba ji snyed blangs dus kyi gnas kyi mtshan nyid mthong ba dang*/
[14102] rnam par dag pas gzhan gyi sngon gyi skye gnas mthong ba dang
[14103] shin tu dag pas de dag gi dus su rang gi lus ngag sems kyi spyod lam rnams shes pa dang*/
[14104] rab tu dag pas gnyis ka'i sngon gyi skye gnas kyi mtshan nyid dang sgo gsum gyi spyod lam ci byas pa rnams dus gcig la shes pa'o/
[14105] /de ltar sems kyi mngon shes drug la bzhi bzhir phye bas chos kyi rnam grangs nyi shu rtsa bzhi'o/
[14106] /gsum pa shes rab la dbang ba'i mngon shes drug la/
[14107] blo dang bral ba'i shes rab kyi mthong ba dang
[14108] tshig dang bral/
[14109] snyam byed dang bral/
[14110] yid dpyod dang bral/
[14111] mtshan nyid dpyod pa'i shes rab kyi mthong ba dang
[14112] mtshan nyid dang bral ba'i shes rab kyi mthong ba'i mngon shes so/
[14113] /de'ang blo dang bral bas rang gi sems kyi mtshan nyid cig car du mthong ba dang
[14114] rnam par dag pas gzhan dang shin tu dag pas rang gzhan gnyis ka dang*/
[14115] rab tu dag pas lhag ma ma lus par mthong ba'o/
[14116] /tshig dang bral ba'i shes rab kyi mthong ba sde snod kyi chos rnams kyi tshig dus gcig la mthong ba dang*/
[14117] rnam par dag pas de'i don phyin ci ma log pa dang log pa mkhyen pa dang
[14118] shin tu dag pas de dag gi 'bras bu dang grol sa rnams shes pa dang*/
[14119] rab tu dag pas de rnams kyi so so'i 'jug pa mthong ba'o/
[14120] /sde snod kyi don phyin ci ma log pa thun mong ma yin pa'i gsang ba dang
[14121] phyin ci log thun mong gi lta spyod yid dpyod pa rnams so/
[14122] /snyam byed dang bral ba'i shes rab kyi mthong bas chos thams cad kyi rang bzhin shes pa dang*/
[14123] rnam par dag pas de dag la spyod pa'i gang zag gi dbang po rno rtul rnams mthong ba dang*/
[14124] shin tu dag pas dbang po'i grol sa rnams mkhyen pa dang*/
[14125] rab tu dag pas dbang po'i chos mthun shes pa'o/
[14126] /yid dpyod las 'das pa'i shes rab kyi mthong bas chos spyi'i don thams cad lhag mthong ba dang
[14127] rnam par dag pas rang gi don mthong ba dang
[14128] shin tu dag pas spyi dang rang gi mtshan nyid gnyis ka lhag mthong du mthong ba'o/
[14129] /rab tu dag pas tshig dang yi ge las 'das pa'i don mthong ba'o/
[14130] /skye ba gcod pa'i shes rab kyi mthong bas 'khor ba'i chos rnams kyi rgyu mthong ba dang*/
[14131] rnam par dag pas de'i rkyen nyon mongs pa rnams kyi mtshan nyid mthong ba dang*/
[14132] shin tu dag pas de dag gi dus dang mtshan nyid mthong ba dang*/
[14133] rab tu dag pas de dag las rnam par grol ba mthong ba'o/
[14134] /mtshan nyid dang bral ba'i shes rab kyi mthong bas rang gi sems kyi 'gyu ba'i tshad zin pa dang
[14135] rnam par dag pas de nyid du sems kyi mtshan nyid cer mthong du mthong ba dang*/
[14136] shin tu dag pas pha rol sems can rnams kyi sems kyi 'gyu ba mthong ba dang*/
[14137] rab tu dag pas dus gsum gyi sems can pha rol gyi sems kyi 'gyu ba dang*/
[14138] rtog pa dang*/
[14139] mi rtog pa dang*/
[14140] bsam pa'i khyad par rnams dus gcig la shes pa'o/
[14141] /de ltar shes rab kyi mngon shes drug la bzhi tshan du dbye bas nyi shu rtsa bzhi'o/
[14142] /bzhi pa ye shes kyi mthong ba rnam par dag pa'i mngon shes drug la
[14143] chos kyi dbyings kyi ye shes mngon du gyur pa'i mngon shes kyis ma 'ongs pa'i sems can gyi skye gnas dus gcig la shes/
[14144] me long lta bus 'das pa'i shes/
[14145] mnyam pa nyid kyis da lta'i shes/
[14146] so sor rtog pas ma 'ongs pa'i sems can  rnams kyi 'chi 'pho shes/
[14147] bya ba grub pas 'das pa'i shes/
[14148] mi gnas pa'i ye shes kyi mthong ba rnam par dag pa'i mngon shes kyis da lta'i sems can rnams kyi 'chi 'pho shes pa'o/
[14149] /lnga pa chos nyid phyin ci ma log pa mthong ba'i mngon shes drug po skyes pa'i dus na rang don mthar phyin pas gzhan don gyi mdzad pa la spyod pa'o/
[14150] /chos thams cad spros pa dang bral bar rtogs pa'i mngon shes kyis dmyal ba'i skye gnas rnams dus gcig la mthong zhing de nyid du sprul pa 'bum phrag du ma 'gyed par nus/
[14151] mtshan ma med pa'i chos nyid rtogs pas yi dgas kyi skye gnas dang tshe tshad dang*/
[14152] sdug bsngal dang
[14153] las dang las kyi mtha' mthong bas brtse ba skyes nas sprul pa grangs med gsum 'gyed par nus/
[14154] chos thams cad rang bzhin 'od gsal du rtogs pas byol song gi skye gnas dang*/
[14155] sdug bsngal dang*/
[14156] tshe tshad dang*/
[14157] las dang las kyi mtha' rnams mthong bas brtse ba skyes nas sprul pa grangs med phrag lnga 'gyed par nus/
[14158] chos thams cad mnyam pa nyid du rtogs pas mi'i skye gnas la sogs pa mthong bas brtse ba skyes nas sprul pa bye ba phrag brgya brgya 'gyed pa dang*/
[14159] chos thams cad bdag gam bdag gis stong par rtogs pa lha ma yin kyi skye gnas dang mtshan nyid mthong bas sprul pa dgu khri dang dgu stong 'gyed par nus/
[14160] chos thams cad tshig dang bral rtogs pas lha rnams kyi skye gnas dang tshe tshad dang ltung ba'i dus shes pas/
[14161] de nyid du sprul pa brgya phrag dgu stong dgu brgya 'gyed par nus pa'o/
[14162] /de ltar gzhan don gyi mkhyen pa rang shar bas 'gro ba'i rigs mi 'dra ba/
[14163] dmyal ba nyer gcig dang*/
[14164] yi dgas bzhi dang*/
[14165] byol song gnyis dang*/
[14166] mi bzhi dang*/
[14167] lha min gsum dang
[14168] lha la bye brag mang yang khams gsum du bsdus te/
[14169] lha dang drug gi skye gnas dang*/
[14170] gzugs dang*/
[14171] longs spyod dang*/
[14172] spyod lam dang*/
[14173] 'du shes dang*/
[14174] mtshan nyid rnam/
[14175] mngon shes drug po de dag gis mthong zhing dbang po dang stobs shes pa'o/
[14176] /de ltar zag pa dang bcas pa'i mngon shes dbang po'i tshul mthong ba drug dang*/
[14177] dbang po drug gis pha rol mthong ba la sogs pa sum cu ni zag pa med pa'o/
[14178] /skabs 'dir yul la ltos nas zag bcas zag de du brjod de/
[14179] yul chos can 'khrul snang zag bcas pa dang*/
[14180] chos nyid spros bral ma 'khrul pa zag med gnyis mjal ba'i blo la de skad brjod la/
[14181] rang bzhin du rtogs byed kyi blo 'phags pa'i ye shes mnyam pa zag med dang*/
[14182] so so skye bo'i zag bcas su shes par bya'o/
[14183] /drug pa sangs rgyas kyis mkhyen pa'i ye shes shin tu zag pa med pa'i mngon shes phyin ci ma log pa drug ni/
[14184] de ltar sum cu rdzogs nas/
[14185] gnas pa ting nge 'dzin du rgyas pas dngos po'i gnas lugs phyin ci ma log par mthong zhing gnas pa dang*/
[14186] ngo bo skur rgyas pas sku gsum gyis bsdus pa'i snang ba rnams mthong ba dang*/
[14187] mkhyen pa ye shes su rgyas pas sngar gyi mngon par shes pa de dag dus gcig tu mthong ba dang*/
[14188] mdzad pa phrin las su rgyas pas sprul pa sku'i mdzad pa sum cu rtsa drug mthar phyin pa'i rtags su mngon par shes pa sum cu rtsa drug dus gcig tu mthong ba dang*/
[14189] de ltar rgyas nas chos nyid 'gag pa med pa'i ye shes la spyod pa'i mngon shes dngos po'i snang ba lkog tu gyur tshad mthong ba dang*/
[14190] mtshan ma rang sar dag pa'i ye shes rang bzhin gnas pa'i mngon shes stong pa nyid kyi snang ba dang*/
[14191] mi snang ba dbang po dang*/
[14192] shes pa dang*/
[14193] sems pa dang*/
[14194] shes rab dang*/
[14195] ye shes dang*/
[14196] thugs rje'i cha las/
[14197] lkog tu sku gsum rang rgyud kyi zhen pas bcings par gyur pa dang*/