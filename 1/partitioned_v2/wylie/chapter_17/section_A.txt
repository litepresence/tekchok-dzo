[9760] bden gnyis su/
[9761] sems dang sems byung khams gsum pa'i/
[9762] /sgro btags rnam pa can rtog yin/
[9763] /ces pa dang*/
[9764] mdzod las/
[9765] rtog dang dpyod pa rtsing zhib nyid/
[9766] ces spang byar bshad pa kun gung mthun par 'jug pas gnad gal po che 'di blo mchog dam pa shes rab can rnams kyis rtogs par bya'o/
[9767] /de'ang phyi nang gzhi med du mjal ba la 'di lta bu cig dgos so/
[9768] /gnyis pa nang sems kyi gnad kyis gsang ba dbyings gtan la dbab pa ni/
[9769] sems la brtags pas ngo bo ngos gzung med dus/
[9770] bems po lta bur song ba med de/
[9771] phyal phyal ba la sa le ba ngos gzung du med pas brjod ma shes kyang*/
[9772] rang gsal stong pa rang gdangs kyi ngang dbyings ka dag dri ma med par 'char ba chos zad nang gi chos dbyings su ngo sprad pas/
[9773] mtha' bral dri ma med pa'i rtogs pa khong nas 'char te/
[9774] de'i ngang la goms pas 'od gsal dbyings snang gi snang ba'ang zhar la mthong ba nyid/
[9775] ngo sprod spros pa las/
[9776] ye nas med pa stong pa yis/
[9777] /'byung ba rang zad 'od snang zer/
[9778] /bya byed bral ba'i stong pa yis/
[9779] /sku gsum mtshon pa'i 'od snang rnyed/
[9780] /ces so/
[9781] /gsum pa gsang ba dbyings kyi gnad kyis bla na med pa rig pa gtan la dbab pa ni/
[9782] sems dbyings su dag pa'i stong pa de yang stong chad cang med po ma yin par/
[9783] sa le ba la hrig ge ba/
[9784] rang dngas rang gsal so so rang gis rig pa'i ye shes chos sku dri ma dang bral bar ngo sprad pas/
[9785] rig pa'i cha nas chad par ma song*/
[9786] dngos po med pas rtags par ma song*/
[9787] gang du'ang brjod du med pas gnyis ka dang gnyis ka ma yin pa'i mtha' grol klong yangs chen por thag chod pa'i ngang la bzhag pas/
[9788] rig pa'i rang gdangs lu gu rgyud thig le dang bcas pa rang snang ba ni/
[9789] de nyid las/
[9790] gzhi la gnas pa'i rig pa yis/
[9791] /chos nyid 'dus pa'i dbyings dang phrad/
[9792] /mtshan nyid 'dzin pa'i rig pa yis/
[9793] /rnam par dag pa'i dbyings dang phrad/
[9794] /lu gu rgyud kyi rig pa yis/
[9795] /rang bzhin 'od kyi dbyings dang phrad/
[9796] /ces so/
[9797] /de ltar na yul snang gzhi med du ngo sprad pas/
[9798] snang yul snod bcud kyi 'khor ba la bzla'o/
[9799] /snang ba sems su ngo sprad pas/
[9800] shar grol rang yal gyi dmigs shes/
[9801] sems nyid stong par ngo sprad pas/
[9802] gzung 'dzin 'khrul ba'i rtsa ba chod/
[9803] stong pa dbyings rig tu ngo sprad pas/
[9804] nyams len sku gsum gcig tu dril nas/
[9805] tshe gcig gis rdzogs pa'i sangs rgyas thob pa'i phyir/
[9806] sems las 'khrul pa ldog tshul gyi ngo sprad rab tu gces par bstan te/
[9807] dpe'i ngo sprod kyis/
[9808] rig pa'i ye shes rang la yod pa'i don/
[9809] byang chub sems kyi sgron mas rtags yid ches par bstan pa ni/
[9810] de nyid las/
[9811] sangs rgyas kun gyi tshad 'dzin pa/
[9812] /dpe yi ye shes rnams la brtag/
[9813] /rtags kyi ye shes tshad 'dzin pa/
[9814] /thig le stong pa'i sgron ma brtag
[9815] /don gyi ye shes tshad 'dzin pa/
[9816] /mngon sum gsal ba'i snang ba brtag
[9817] /ces so/
[9818] /mdor hril gyis bsdu na/
[9819] phyi snang ba'i yul gzhi med/
[9820] de 'dzin snang ba'i sems stong par ngo sprad pas/
[9821] 'khor ba 'khrul pa gtan med po gcig tu shes nas/
[9822] des mi chog par/
[9823] rtsa ba rig pa'i don mngon sum ngo sprad de dbyings rig 'du 'bral med par ngo sprad nas/
[9824] ka dag gi chos sku la bskyal bar bya'o zhes blo mchog yang rab pa rnams la gdams pa yin no/
[9825] /don gnyis pa rang snang ye shes kyi ngo sprod la gnyis te
[9826] gdams yul dbang po'i dbye ba dang*/
[9827] gdams pa ngo sprod kyi rim pa'o/
[9828] /dang po ni/
[9829] dbang po rab 'bring tha ma gsum la bdun bdun du phye bas nyi shu rtsa gcig ste/
[9830] de dag kyang shes rab dang*/
[9831] sbyangs pa dang*/
[9832] grol ba tha dad pa'o/
[9833] /dang po rab tu ces pa ni/
[9834] shes rab dang rtogs pa'i cha ste/
[9835] de'ang dbye na bdun ni/
[9836] rab kyi tha ma dang*/
[9837] rab kyi 'bring dang*/
[9838] rab kyi rab dang*/
[9839] rab kyi phul dang
[9840] rab kyi mchog dang*/
[9841] rab kyi rtse mo dang
[9842] rab kyi mthar phyin pa'o/
[9843] /de dag kyang rang snang rtogs sla ba'i cha nas gzhag pa'o/
[9844] /'bring la yang bdun te/
[9845] 'bring gi tha ma dang*/
[9846] 'bring gi 'bring dang
[9847] 'bring gi rab dang*/
[9848] 'bring gi phul dang*/
[9849] 'bring gi mchog dang*/
[9850] 'bring gi rtse mo dang*/
[9851] 'bring gi mthar phyin pa'o/
[9852] /de bzhin du tha ma la yang bdun te/
[9853] tha ma'i tha ma dang*/
[9854] tha ma'i 'bring dang*/
[9855] tha ma'i rab dang*/
[9856] tha ma'i mchog dang*/
[9857] tha ma'i phul dang*/
[9858] tha ma'i rtse mo dang*/
[9859] tha ma'i rtse zin pa'o/
[9860] /gnyis pa ni
[9861] de ltar dbang po nyi shu rtsa gcig byung bas ngo sprod kyang nyi shu rtsa gcig 'byung la/
[9862] de yang so sor ngo sprad pa la gnyis te/
[9863] thun mong gi dbye ba dang*/
[9864] khyad par gyi mtshon tshul lo/
[9865] /dang po ni/
[9866] 'od dang ye shes rig pa gsum la/
[9867] bdun tshan du ngo sprad pa ni/
[9868] rdo rje sems dpa' snying gi me long gi rgyud las/
[9869] rig pa gzhi nas 'phags te/
[9870] lam du 'jug pa ngo shes par bya ba'i ched du dpe don gyi ngo sprod la sogs te ngo sprad nyi shu rtsa gcig shes par bya'o/
[9871] /gangs sam/
[9872] g.ya' 'am/
[9873] rgya mtsho las byung ba'i men shel dri ma med pa zhig
[9874] /skar khung gi snang ba la phyar na/
[9875] 'od kha dog lnga lhug par 'char ro/
[9876] /de'ang gang zhe na/
[9877] kha dog mthing ga dang*/
[9878] dkar po dang*/
[9879] ser po dang*/
[9880] dmar po dang*/
[9881] ljang gu'o/
[9882] /men shel gcig rjes su 'jug pa'i gang zag de'i mig g.yas par lag pa g.yas pas bzung ste/
[9883] mig gi steng du bzhag na snang ba mthong bar 'gyur ro/lag pa g.yon pas mig g.yon pa dgag par bya'o/
[9884] /de ni dpe'i ngo sprod do/
[9885] /don de bzhin du rang gi snying gi dkyil na gnas so/
[9886] /de ni don gyi ngo sprad do/
[9887] /rtags rang gi mdzub mos mig mnan na 'od kyi thig le nya'i mig lta bu 'char ro/
[9888] /de ni rtags kyi ngo sprod do/
[9889] /chos kyi sku'i ngo sprod ni/
[9890] nyi ma'i dkyil 'khor la sprad do/
[9891] /longs spyod rdzogs pa sku'i ngo sprod ni/
[9892] de bzhin gshegs pa'i sku ras la bris pa rang gi mdun du bzhag ste/
[9893] shel mig gi steng du bzhag nas/
[9894] mig nam mkha' la bltas na/
[9895] longs spyod rdzogs pa'i sku kha mig rna ba can mthong bar 'gyur ro/
[9896] /de bzhin du longs spyod rdzogs pa sku'i zhing khams bar ma do la 'char ba ngo shes par gyis shig
[9897] sprul pa'i sku la ngo sprad pa ni/
[9898] chos can mtshan mar snang ba rang gi rig pa'i cho 'phrul du ngo shes par gyis shig
[9899] chos nyin rang gi 'od zer gyi phung por shes par gyis shig
[9900] de ni rnam rtog bag chags kyi sbubs 'di nyid ma bor ba la ngo shes par gyis shig
[9901] de ni sprul pa sku'i ngo sprod do/
[9902] /rtsa'i gcun thabs snang ba rang lugs su 'char ba'i ngo sprod de/
[9903] /de ltar rnam pa bdun te 'od kyi ngo sprod ces bya'o/
[9904] /ye shes kyi ngo sprod gang zhe na/
[9905] chos kyi dbyings kyi ye shes kyi ngo spro 'khar gzhong gi bcud la brtag pa ni/
[9906] 'khar phor legs par chus bkang nas/
[9907] mig gi thog tu gsal byed kyi me long bzhag ste bltas pas/
[9908] thig le dang*/
[9909] thig phran gyi tshul du 'char te/
[9910] de las kyang 'od dang*/
[9911] mtshon cha'i rtse mo bzhin du 'phro'o/
[9912] /de ni chos kyi dbyings kyi ye shes kyi ngo sprod do/
[9913] /me long lta bu'i ye shes kyi ngo sprod gang zhe na/
[9914] dngul gyi me long gnyis kyi bar du rdul tshon gyi dkyil 'khor bris te/
[9915] bar 'gran tshur 'gram gnyis su me long re re gzugs so/
[9916] /de las snang ba gnyis 'char ro/
[9917] /mnyam pa nyid kyi ye  shes kyi ngo sprod ni/
[9918] chu'i zla ba la ngos gzung ba'o/
[9919] /so sor rtog pa'i ye shes kyi ngo sprod ni/
[9920] mar me la ngos gzung ngo*/
[9921] /bya ba grub pa'i ye shes kyi ngo sprod ni/
[9922] men shel dri med pa la ngos gzung ngo*/
[9923] /mi gnas pa'i ye shes kyi ngo sprod ni/
[9924] /nam mkha'i 'ja' tshon gyis ngos gzung ba'o/
[9925] /yongs su rdzogs pa'i ye shes kyi ngo sprod ni/
[9926] nam mkha' sprin med pas ngos gzung ba'o/
[9927] /bdun mo de ni ye shes kyi ngo sprod do/
[9928] /da ni rig pa'i ngo sprod bstan te/
[9929] rig pa gzhon nu bum pa'i sku'i ngo sprod ni/
[9930] mi gos kha dog dkar po gyon pa zhig rang gi mdun du bzhag nas/
[9931] mig gi steng du rin po che bzhag nas/
[9932] mig nam mkha' la bteg ste bltas na/
[9933] de bzhin gshegs pa zhi ba'i sku mthong bar 'gyur ro/
[9934] /de ni rig pa bum pa'i sku'i ngo sprod do/
[9935] /rig pa gzhon nu dpa' bo stobs ldan sku'i ngo sprod ni/
[9936] khyim mun pa nag por mi gos nag po gon pa rang gi mdun du bzhag ste/
[9937] gong gi ltar bltas na/
[9938] de bzhin gshegs pa khro bo'i sku mthong bar 'gyur ro/
[9939] /rig pa gzhi gnas kyi ngo sprod ni/
[9940] /rgya mtsho dngas pa la ngos gzung ngo*/
[9941] /rig pa kun tu gsal ba'i ngo sprod ni/
[9942] nyi ma dang zla ba ngos gzung ngo*/
[9943] /rig pa gnyis su med pa'i ngo sprod ni/
[9944] bum pa'i sku la ngos gzung ba'o/
[9945] /rig pa dri ma dang bcas pa'i ngo sprod ni/
[9946] nyi zla sprin gyi bsgribs pa lta bu la ngos gzung ngo*/
[9947] /rig pa cir yang mi gnas pa'i ngo sprod ni/
[9948] /mig bar snang la bltas pas shes par bya'o/
[9949] /de ltar bdun ni rig pa'i ngo sprod do/
[9950] /de ltar nyi shu rtsa gcig rdzogs nas/
[9951] rigs kyi bu de mya ngan las 'da' ba'i tshe/
[9952] rig pa mig nas lam byung nas bar ma do'i snang ba la 'jug go zhes so/
[9953] /gnyis pa khyad par gyi mtshon tshul la gnyis te/
[9954] ngo sprod kyi chings mdor bstan pa dang*/
[9955] de'i rang bzhin rgyas par dbye ba'o/
[9956] /dang po ni/
[9957] 'od dang ye shes la ngo sprod pa bdun gyis dbang po tha ma bdun yid ches pa'i mtshon dper bstan la/
[9958] sku dang*/
[9959] thig le la ngo sprad pa bdun gyis 'bring po bdun 'od gsal gyi ngo bo la yid ches bskyed cing*/
[9960] rig pa dang dbyings la ngo sprad pa bdun gyis rab rnams yid ches par bstan pa ni/
[9961] ngo sprod spras pa las/
[9962] nyi shu rtsa gcig blo rim bzhin/
[9963] /'od dang ye shes nyid la ni/
[9964] /ngo sprod rnam pa bdun dag gis/
[9965] /blo chung rim pa bdun rnams grol/
[9966] /sku dang thig le nyid la yang*/
[9967] /ngo sprod nyid ni rnam bdun gyis/
[9968] /'bring po bdun po'i don du'o/
[9969] /rig pa dang ni dbyings la bdun/
[9970] /chen po rnams kyi don du'o/
[9971] /zhes so/
[9972] /gnyis pa la gsum las/
[9973] 'od dang ye shes la ngo sprad pa/
[9974] bdun las/
[9975] ye shes kyi rang 'od dbyings nas bskyod pa'i snang ba 'od lnga gsal bas rang 'od ngo sprad pa dang*/
[9976] de las phyir gsal du shar ba dbyings kyi ye shes kyi snang ba ngo sprad pa dang*/
[9977] me long lta bu la sogs pa lnga'i rang snang shes pa'i sprod do/
[9978] /bar gyi 'brel thag zer gyis snang ba dang*/
[9979] sku gsum gcig tu 'brel ba'i snang ba dang*/
[9980] snang gsal las ye shes rang snang gi snang ba dang*/
[9981] rdul tshon las rig pa ma bu'i tshad dang*/
[9982] mi mo las ye shes khong gseng gi snang ba ste bdun ngo sprad do/
[9983] /gnyis pa thig le dang*/
[9984] sku la ngo sprad pa/
[9985] bdun las/
[9986] thig le la ye shes lnga'i snang ba dag pa thig le'i snang bar shar ba lnga la/
[9987] 'khar phor gyi bcud kyis thig le rang ngo sprad pa dang*/
[9988] ras kyi snam bus ye shes kyi 'od snang ngo sprad pa dang*/
[9989] 'khyil chus bar do dang po'i snang ba ngo sprad pa dang*/
[9990] rma bya'i me long gis dgongs pa ngo sprad pa dang*/
[9991] dbyugs pa'i 'khar phor gyis bde chen tshangs pa'i sgo nas snang ba'i thig le dgu brtsegs ngo sprad pa'o/
[9992] /sku la gnyis te/
[9993] rig pa gzhon nu bum pa'i sku dang*/
[9994] gzhon nu khro gnyer can gyi sku'o/
[9995] /'di gnyis kyang phyed sku dang*/
[9996] rang rkyang dang*/
[9997] tshom bu'i dkyil 'khor las/
[9998] sems dpa' dang*/
[9999] sems ma dang*/
[10000] yab yum zung 'brel du snang bar ngo sprad pa lnga yod kyang*/
[10001] zhi khro gnyis kyi skur rigs bsdus pas de ltar bdun no/
[10002] /gsum pa rig  dang dbyings la ngo sprad pa bdun las/
[10003] rig pa'i ngo sprod gnyis ni/
[10004] sku gsum dbyer med du ngo sprad pa dang*/
[10005] yab yum kha sbyor las sprul pa 'phro bar ngo sprad pa ste/
[10006] rig pa skur smin pa'i ngo sprod do/
[10007] /dbyings kyi ngo sprod la lnga las/
[10008] ye shes rlung gis bskyod pa'i dbyings snang ngo sprad pa dang*/
[10009] rigs lnga'i snam bu snang ba dbyings kyi ye shes ngo sprad pa dang*/
[10010] dbyings kyi rgyan dra ba dang
[10011] dra ba phyed pa 'phyang bas gzhal yas khang ngo sprad pa dang*/
[10012] skar khung gi phyogs bzhi dbus dang lngar rigs lnga'i  snang ba la me long btegs nas bstan pas/
[10013] dbyings kyi sku'i ngo sprod dang*/
[10014] snod chus bkang bar me tog lnga'i tshom bu la de bzhin du bteg nas bstan pas/
[10015] dbyings kyi tshom bu ngo sprad pa ste bdun no/
[10016] /'di dag kyang ngo sprod pa'i dus su mchod gtor dang*/
[10017] tshogs kyi yo byad bzang po bshams la/
[10018] chas gos dang gnas khang 'dzom par gzabs la bya'o/
[10019] /ngo sprod spras pa'i rgyud las/
[10020] de nas skal ldan rjes 'jug rnams/
[10021] /rang gi ngo bo blta ba'i phyir/
[10022] /gnas khang phyogs ni phyed par yang*/
[10023] /bu ga nyi ma'i zer ldan la/
[10024] /gsal byed me long phyar ba yis/
[10025] /'od lnga phyir byung mthong ba yin/
[10026] /mig gi steng du mkhas pas de bzhag nas/
[10027] /rang 'od gsal ba'i phyi yang mthong ba'o/
[10028] /rjes 'jug g.yon pa'i zur gyis gcig la gcig bltas na/
[10029] /bar gyi 'brel thag zer gyi snang ba mthong*/
[10030] /yang na mig gi steng du 'od bzhag nas/
[10031] /yang ni gcig gis gcig la bltas pa na/
[10032] /sku gsum gcig tu 'brel ba'i tshul yang mthong*/
[10033] /mar me'i snying po la ni de nyid kyis bltas na/
[10034] /ye shes snang gsal rang gi ngo yang phrad/
[10035] /mkhas pas rdul tshon 'gram du me long gnyis/
[10036] /gsal byed mig gis thabs mchog nyid bltas na/
[10037] /rig pa ma bu'i tshad rnams de phrad nas/
[10038] /chos nyid ma yi tshad rnams shes pa yin/
[10039] /khams pa'i gzugs brnyan khong stong dbang sgo dod/
[10040] /nang du mar me bcug ste ye shes sgo la bzung*/
[10041] /'khar phor chus bltams legs pa'i nang nyid blta/
[10042] /thig le nyid kyi rang ngo 'phrod pa yin/
[10043] /ras kyi snam bu dkar dmar rnams bkram nas/
[10044] /gsal byed ldan pa'i mig gis bltas gyur na/
[10045] /ye shes rnams kyi 'od rnams rang ngo phrad/
[10046] /rgya mtsho lteng ka rdzing ngam 'khyil chu'i 'gram/
[10047] /gsal byed ldan pa'i mig gis de bltas na/
[10048] /'od kyi gong bus nam mkha' gang ba yis/
[10049] /bar do dang po'i snang ba gtan la 'bebs/
[10050] /rma bya'i me long nyid kyi 'phreng brgyus pa/
[10051] /gsal byed thogs pa'i mig gis bltas na ni/
[10052] /thig le 'od gsal ldan pa'i mthong ba ni/
[10053] /ye shes dgongs pa nyid kyi ngo yang sprad/
[10054] /dbyug pa 'khar phor brgya bsgrigs de mgo la/
[10055] /gsal byed ldan pas gong bzhin bltas pa na/
[10056] /thig le dgu brtsegs tshangs pa'i don ngo sprad/
[10057] /rigs lnga'i 'dra 'bag thang la bzhag nas ni/
[10058] /gsal byed ldan pas gong bzhin bltas pa na/
[10059] /nam mkha'i dbyings nyid du ni gzugs kyi sku/
[10060] /snang ba nyid ni nyams kyi dgongs pa'o/
[10061] /skyes bu rgyan ldan rang gi mdun bzhag ste/
[10062] /gsal byed ldan pa'i mig gis bltas pa na/
[10063] /'od kyi sku ni 'gro 'ong zer dang bcas/
[10064] /de nyid mthong bas longs sku rang rkyang snang*/
[10065] /rig pa gzhon nu bum pa'i sku zhes bya/
[10066] /yang ni snang ba med pa'i khyim dag tu/
[10067] /skyes bu kha dog nag pa rab brgyan pa/
[10068] /rang gi mdun du gong bzhin bzhag nas ni/
[10069] /gsal byed ldan pa'i mig gis bltas na ni/
[10070] /khro sku 'jigs pa'i gzugs brnyan nam mkhar ni/
[10071] /'gro dang 'ong dang rtags dang bcas par mthong*/
[10072] /longs spyod khro sku'i ngo bo bstan pa'o/
[10073] /rig pa nyid ni gzhon nu khro gnyer can/
[10074] /dpa' bo nyid ni stobs dang ldan par bstan/
[10075] /skyes bu rgyan ldan byed snang mtshams 'dug ste/
[10076] /gsal phyed ldan pas gong bzhin bltas pa na/
[10077] /sems dpa' nyid kyi bzhugs tshul ngo sprad nas/
[10078] /sku phyed bstan pas 'dra 'bag nyid la phrad/
[10079] /shel las byas pa'i lugs sku phyag gang ba/
[10080] /rnal 'byor ldan pas g.yon pas bzung nas ni/
[10081] /gsal byed ldan pas yang ni de bltas na/
[10082] /shin tu 'od dang ldan pa'i sku mthong bar/
[10083] /sku phyed nyid kyis sems ma'i rang ngo phrad/
[10084] /gsal byed snang ba mnyam nyid sku zhes bya/
[10085] /skal ldan gnyis ka rgyan gyis rab brgyan te/
[10086] /gsal byed ldan pa'i mig gis mtshan tshun blta/
[10087] /yab dang yum gyi ngo bstan ye shes bzung*/
[10088] /mnyam nyid kha sbyor dgongs pa zhes bya'o/
[10089] /de gnyis bar du skyes bu rgyan dang ldan/
[10090] /gsum gnyis gcig bltas sku gsum rang ngo sprad/
[10091] /sku gsum rang 'jug dgongs pa zhes bya'o/
[10092] /yang ni skyes bu rgyan ldan gnyis kyi bar/
[10093] /rta rnga dag la sgo nga gnyis brgyus te/
[10094] /nam mkha'i thad du gnyis kas rab bzung nas/
[10095] /gsal byed ldan pa'i mig gis bltas na ni/
[10096] /rab tu thig le zer dang ldan pa mthong*/
[10097] /yab yum sbyor ba'i byang chub sems ngos bzung*/
[10098] /gnyis med gsang sbyor zhes bya'i dgongs pa'o/
[10099] /dbyug pa yang ni nam mkhar bslang byas te/
[10100] /kha dog mi mthun dar gyi 'ur lce phyar/
[10101] /gsal byed ldan pas yang ni bltas pa na/
[10102] /ye shes bskyod pa'i nang rlung rang ngo phrad/
[10103] /gnas pa rlung 'dzin zhes bya'i dgongs pa'o/
[10104] /sku ni kha dog dmar ser ljang dang mthing*/
[10105] /kha dog dkar dmar snam bu bltas na/
[10106] /rigs lnga so so'i sku yang rang ngo 'phrod/
[10107] /rigs rnams 'byed pa zhes bya'i ngo sprod do/
[10108] /shing gi bar snang phyogs bzhi steng 'og tu/
[10109] /mu tig la sogs phreng bas yongs bskor te/
[10110] /gsal byed ldan pa'i mig gis yang bltas na/
[10111] /dra ba dang ni dra ba phyed pa yang*/
[10112] /shin tu gsal ba'i 'od kyis rnam spras te/
[10113] /steng 'og phyogs mtshams rnams ni gsal bar mthong*/
[10114] /rigs lnga'i dra ba nyid la ngo sprad pas/
[10115] /gzhal yas rang ston zhes bya'i ngo sprod do/
[10116] /yang ni gnas khang phyogs ni phyed pa ru/
[10117] /phyogs bzhir skar khung dbus kyi mthongs dang bcas/
[10118] /rang 'od lha yi gzugs brnyan legs bris la/
[10119] /logs la bkram steng dbus su dmar po phyung*/
[10120] /'od dang ldan pa'i rdzas rnams bkram nas ni/
[10121] /de yi 'od rnams rang 'od lha dang sbyar/
[10122] /de nyid blta zhing blo la goms par bya/
[10123] /de ltar byang na lha dang mnyam par gnas/
[10124] /me tog snod bkang rang gi mdun bzhag ste/
[10125] /gsal byed ldan pa'i mig gis yang bltas na/
[10126] /tshom bu rnams dang rang ngo phrad pa yin/
[10127] /de yi phyir na 'di la sus goms pa/
[10128] /bar do la ni snang ba pha rol lo/
[10129] /zhes so/
[10130] /de ltar rgyas pa nyi shu rtsa gcig ni/
[10131] /blo spros pa che ba rnams kyi don du bstan/
[10132] spros pa 'bring rnams la 'od la nang 'od dang phyir snang gnyis/
[10133] ye shes la ngo bo rang bzhin thugs rje gsum/
[10134] sku la rang rkyang yab yum/
[10135] tshom bu gsum/
[10136] thig le la gzhi lam 'bras bu gsum/
[10137] rig pa la gzhi gnas dang mtshan nyid 'dzin pa yul snang gsum/
[10138] dbyings la phyi nang gnyis te ngo sprod kyi rnam grangs bcu drug gis bstan la/
[10139] spros pa chung ba rnams la dpe dang don dang rtags gsum/
[10140] shin tu spros pa dang bral ba rnams la mngon sum nyag gcig gi snang bas ngo 'phrod pa yin te/
[10141] de nyid las/
[10142] chen po rnams kyi don du ni/
[10143] /ngo sprod nyi shu rtsa gcig gis/
[10144] /de nyid phyi las nang du bsdus/
[10145] /yang bsdus pa ni 'di dag go
[10146] /'od la gnyis te ye shes gsum/
[10147] /sku la gsum bstan thig le gsum/
[10148] /rig pa gsum ste dbyings la gnyis/
[10149] /de dag bsdus pa'i don du'o/
[10150] /shin tu bsdus pa 'di dag go
[10151] /dpe dang rtags dang don gsum gyis/
[10152] /rang bzhi gnas pa'i 'bras bu 'thob/
[10153] /phyag rgya lha yi rnal 'byor 'jug
[10154] /mtshan ma can gyi don du'o/
[10155] /spros bral nyag gcig dgongs pa ni/
[10156] /de dag rnams kyi 'dzin pa bral/
[10157] /smin pas smin pa lam du byed/
[10158] /mngon sum rgyun du gnas pa la/
[10159] /snying po rang gis rang mthong bas/
[10160] /gzhan rtsol rnams kyis ci zhig bya/
[10161] /'di nyid la ni goms par bya'o/
[10162] /zhes gsungs so/
[10163] /lung nang 'gal spang ba ni/
[10164] nor bu 'phra bkod las/
[10165] kye ma rigs kyi bu nga yongs su mya ngan las 'das pa'i 'og tu/
[10166] dus kyi snyigs ma lnga brgya'i dus su/
[10167] bslu brid byis pa'i ngang tshul can dag gis/
[10168] sangs rgyas kyi dgongs pa dpe la yid ches byed pa'i dus 'byung ste/
[10169] de'i tshe rang gi rgyud gsang ba 'di 'byung ba yin no/
[10170] /yang dag pa'i rig pa nyid la dpes mtshon du med do/
[10171] /rang bzhin gyi 'od lnga rang chas su yod pa la/
[10172] gzugs brnyan gyi 'od lnga bstan yang sangs rgya bar mi 'gyur ro zhes bshad pas/
[10173] dpe'i ngo sprod bkag pa ma yin nam zhe na/
[10174] de ni rig pa mngon sum gyi don ma mthong bar yid dpyod 'dzin pas rig pa'i dpe 'di 'dra'o zhes la las nam mkha' dang*/
[10175] la las 'byung ba tha dad pa dang*/
[10176] la las 'od dang*/
[10177] lha'i skus mtshon pa/
[10178] thun mong gi theg pa spyi dang*/
[10179] phyi nang gsang ba'i cha kha cig la dman pa dag pa'i rang bzhin tsam du mdzad de/
[10180] dgag gzhi rig pa ka dag la/
[10181] /dngos po rang mtshan par zhen pa dgag pa'i phyir gsungs pa yin la/
[10182] gsang ba snying tig gi don mtshon pa'i skabs 'dir/
[10183] dpe ji tsam bstan yang gol sa dang*/
[10184] zhen sa med de/
[10185] rig pa mngon sum mthong ba dag gis de'i grogs tsam du ngo sprod kyang*/
[10186] slar ngo bo dang*/
[10187] mched pa dang*/
[10188] thim tshul gyis men shel ltar ka dag zang thal chen po kho na shel gong dag pas mtshon pa'i phyir/
[10189] 'thad pa dang bcas pa yin la/
[10190] 'di tsam zhig rgyud der yang mtshon pa der gsungs te/
[10191] de nyid las/
[10192] rdo rje sems dpa'i mtshon dpe ni/
[10193] kha dog dkar po zla ba'i mdog
[10194] ces pa la sogs pas dpe rtags don gsum gyis rig pa mtshon nas/
[10195] skyed med 'gag med zang thal klong yangs par bstan pa yin no/
[10196] /de nas dbang po dang mthun par ngo sprod pa 'di ni/
[10197] nyams len lag khrid dang bcas pa ste/
[10198] gol sa dang 'chugs sa med pa/
[10199] snyan brgyud dang phyag bzhes 'dzom pa/
[10200] yid ches dang*/
[10201] sgro 'dogs chod pa/
[10202] tshig dang don du 'brel pa/
[10203] sangs rgyas kyi chos rgyud kyi gnas ston pa la ngo sprod mchog tu gsungs so/
[### CITATION: From the Treasury of the Supreme Vehicle]
[10204] /theg pa'i mchog rin po che'i mdzod las/
[10205] rdo rje'i gnas dka' ba ngo sprod la brten nas mtshon pa ste/
[10206] rim khang nyi shu rtsa gcig pa'o/
[10207] /de ltar nyams su blang ba'i rim pa rgya cher bstan nas/
[10208] /da ni nyams su len pa po rnal 'byor pa'i rtags nges pa'i rim pa bstan pa la gsum ste/
[10209] tshe snga ma la sbyangs pa'i rtags da lta lus ngag yid la ji ltar gnas pa'i don spyir bstan/
[10210] /da lta lam la zhugs pa'i rtags sgo gsum snang ba dang bcas pa la 'char lugs bye brag tu bshad/
[10211] bar do dang phyi ma la grol 'khrul nges pa'i rtags gsang bas mjug bsdu ba'o/
[10212] /dang po la gsum ste/
[10213] sngon du lus kyis sku gsung thugs la ji ltar sbyangs pa'i rtags/
[10214] /ngag gis ji ltar goms pa'i rtags/
[10215] /sems kyis ji ltar bslabs pa'i rtags so/
[10216] /dang po ni/
[10217] tshe snga ma la lus kyi sgo nas sku gsung thugs la sbyangs nas bar chad pas da lta de'i rtags bstan pa la bzhi ste/
[10218] rtags kyi rim pa/
[10219] 'byung ba'i 'thad pa/
[10220] goms na 'bras bu/
[10221] ma goms na nges pa mi rnyed pa'o/
[10222] /dang po ni/
[10223] dpal nam mkha' med pa sku gdung 'bar ba chen po'i rgyud las/
[10224] ji ltar rdzogs sangs rgyas rnams kyi/
[10225] /sku yi rtags dang gsung gi rtags/
[10226] /de bzhin rdo rje thugs kyi rtags/
[10227] /ji ltar sngon du shar ba ltar/
[10228] /'dir yang sems can kun lus la/
[10229] /'di dag rnams ni snang bar 'gyur/
[10230] /'di nyid su la snang ba de/
[10231] /sngon nas sbyangs pa'i skal ba can/
[10232] /snga ma ma smin pa las ni/
[10233] /da lta'i dus nges 'bras bu ni/
[10234] /su yis 'grub pa'i mi de la/
[10235] /lus kyi rtags dang de bzhin ngag
[10236] /yid sogs rtags 'di 'byung ba yin/
[10237] /ces pas/
[10238] tshe snga ma la sangs rgyas kyi sku la sbyangs pa'i rtags su skyes pa'am bud med gang zhig gi dpral ba'i dkyil na dung g.yas su 'khyil pa'am rtse gsum 'dra ba'i gnyer ma gyen 'greng dang*/
[10239] A+oM gyi mtshan ma rnams/
[10240] ri mo'am/
[10241] rang 'bur du yod pa'o/
[10242] /gsung la sbyangs pa'i rtags su skyes pa'i mgrin pa g.yas dang*/
[10243] bud med kyi g.yon na pad+ma 'dab brgyad dam/
[10244] dung g.yas su 'khyil pa'am/
[10245] dar lce lta bu'am/
[10246] lcags kyu dang*/
[10247] ral gri dang*/
[10248] AHsa mtshan pa rnams ri mo'am/
[10249] rang 'bur du 'byung ba'o/
[10250] /thugs la yangs pa'i rtags su snying ga na rdo rje dang*/
[10251] 'khor lo dang*/
[10252] rtse gsum gyi sha mdangs sam/
[10253] rin po che'i dbyibs sam/
[10254] yi ge'i rnam pa hU~M dang bcas pa'o/
[10255] /gnyis pa rtags de dag 'byung ba'i 'thad pa ni/
[10256] 'gro ba kun la gzhi nas sku gsung thugs rang la yod pa de sngon sbyangs pas da ltar shar ba ste/
[10257] de nyid las/
[10258] shan pa smad 'tshong skal med la'ang*/
[10259] /gzhi nas sku gsung thugs yod pas/
[10260] /de las sngon du goms pas na/
[10261] /gong du bar chod zhugs pa la/
[10262] /gong gi sku gsung thugs kyi rtags/
[10263] /'di kun la yang 'byung ba yod/
[10264] /ces so/
[10265] /gsum pa goms par byas na 'bras bu thob tshul ni/
[10266] /rtags de dag yod pas tshe 'dir 'bad na myur du sku gsung thugs su grol te/
[10267] de yang sku'i rtags yod pas sku la da lta sbyangs na tshe gnyis na rdo rje'i sku 'thob la/
[10268] gsung gis gsung rdo rje skye ba gnyis na 'grub cing*/
[10269] thugs la goms pas gsum na 'grub pa'o/
[10270] /rtags dang goms pa'i 'bras bu nges pa'i shes byed ni/
[10271] /sku gdung 'bar ba las/
[10272] bde gshegs sku la sus 'byongs pa/
[10273] /de yi dpral ba'i dbyings su yang*/
[10274] /dung ni g.yas su 'khyil pa'am/
[10275] /yang na rtse gsum gnyer ma gyen/
[10276] /de bzhin yang na yi ge A+oM/
[10277] /ri mo'am ni rang 'bur du/
[10278] /su la rtags 'di byung ba'i mi/
[10279] /sngon du sangs rgyas sku la sbyangs/
[10280] /'di nyid sbyangs pa'i rnal 'byor de/
[10281] /sangs rgyas sku dang dbyer med par/
[10282] /gdeng dang ldan pa'i rang dus ni/
[10283] /tshe ni gnyis na thob par 'gyur/
[10284] /'di la bar chod ma zhugs par/
[10285] /sgom pa nyid la brtson pa ni/
[10286] /'di nyid rab tu gces pa'o/
[10287] /sangs rgyas kun gyi gsung la ni/
[10288] /sngon du 'byongs pa'i mi de nyid/
[10289] /skal ba dang ni ldan pa la/
[10290] /de yi mgrin pa'i g.yas g.yon du/
[10291] /pad+ma 'dab ma brgyad pa'am/
[10292] /yang na dung ni g.yas su 'khyil/
[10293] /de bzhin dar lce phyar ba'am/
[10294] /lcags kyu'am ni ral gri dang*/
[10295] /yi ge AHyis mtshan pa ni/
[10296] /ri mo nyid dam 'bur du yang*/
[10297] /su la yod pa'i skyes bu de/
[10298] /sangs rgyas kun gyi gsung la yang*/
[10299] /'di yis sngon du sbyangs pas na/
[10300] /tshe gnyis kyis ni gsung gcig tu/
[10301] /nges pa'i 'bras bu thob par 'gyur/
[10302] /'di yang bar chod med pa gces/
[10303] /bar ma chod pa'i gsung bsgoms na/
[10304] /gdon mi za bar thob par nges/
[10305] /sangs rgyas rnams kyi thugs la yang*/
[10306] /sngon du goms par sus byas pa/
[10307] /'di yis lus la rtags 'di'o/
[10308] /gang gi snying ga'i gnas su ni/
[10309] /rtse gsum rdo rje gyen 'greng dang*/
[10310] /de bzhin 'khor lo rtsibs bzhi'am/
[10311] /rim pa gsum pa'i sha mdangs sam/
[10312] /rin po che yi dbyibs nyid dam/
[10313] /yi ge hU~M gi mtshan ma ni/
[10314] /su la byung ba'i skyes bu ni/
[10315] /sangs rgyas kyi yang thugs la ni/
[10316] /'di yis sgoms so skal dang ldan/
[10317] /'dis ni bsgoms la brtson byas na/
[10318] /bar ma chad de tshe gsum na/
[10319] /sangs rgyas thugs kyi dkyil 'khor du/
[10320] /sangs rgyas ba la the tshom med/
[10321] /ces so/
[10322] /bzhi pa rtags de dag yod kyang chos nyams su ma blangs na/
[10323] thog ma med pa'i bag chags snyags ring*/
[10324] 'phral gyi mi dge ba 'byung nye/
[10325] las kyi 'phen pa shugs drags pas/
[10326] /sngar gyi rtags yod pa tsam las/
[10327] des ma mi skyob par phyi ma la/
[10328] /sngar gyi dge ba cung zad dang da lta'i sna tshogs 'dres ma'i las kyis/
[10329] sku'i rtags can gzugs dang*/
[10330] gsung de las khyad par du tshangs ris dang*/
[10331] /thugs kyi rtags can lha min du skye bar/
[10332] de nyid las/
[10333] 'di nyid las ni bar chad nas/
[10334] /'bras bu nyid ni mi 'thob ste/
[10335] /thugs las yid 'khrug gnas su 'gyur/
[10336] /sku las de bzhin gzugs khams lha/
[10337] /gsung la tshangs pa'i gnas su'o/
[10338] /zhes so/
[10339] /gnyis pa ngag gis ji ltar goms pas da lta'i rtags gsum 'char tshul la'ang*/
[10340] /rtags byung na sku gsum thugs la rnal 'byor du brtson par byas na/
[10341] tshe gnyis na grol ba 'thob la/
[10342] gzhan du mi 'thob pa nyid do/
[10343] /rtags dang de'i rang bzhin ni/
[10344] de nyid las/
[10345] 'di ltar sems can dag la yang*/
[10346] /sngon du sangs rgyas sku gsum la/
[10347] /goms shing sbyangs pa'i rtags su yang*/
[10348] /'di ltar 'byung ngo mkha' 'gro ma/
[10349] /sangs rgyas kun gyi sku nyid la/
[10350] /sngon du su yis goms pa de'i/
[10351] /smras pa'i tshig ni btsan pa dang*/
[10352] /chad nas 'gyur ba med par yang*/
[10353] /'di nyid 'gyur te skal dang ldan/
[10354] /nyi ma yi ni dus gcig la/
[10355] /tshigs su bcad pa stong ngam ni/
[10356] /yang na bzhi brgya'i tshigs bcad kyi/
[10357] /don ni blo la snang bar 'gyur/
[10358] /ci smras gzhan la phan pa'i mi/
[10359] /'dis ni sngon du sku la yang*/
[10360] /goms pa yin no mkha' 'gro ma/
[10361] /sngon du sangs rgyas kun gyi yang*/
[10362] /gsung la su yis goms pa la/
[10363] /skad ni tshangs pa'i dbyangs bzhin du/
[10364] /kun gyi rna bar snyan pa dang*/
[10365] tshigs su bcad pa stong la yang*/
[10366] /nyin gcig la ni blor zin dang*/
[10367] /sems can thams cad bran bzhin du/
[10368] /'di yis 'khor bar gyur pa de/
[10369] /sngon du sangs rgyas gsung la yang*/
[10370] /'di yis goms so mkha' 'gro ma/
[10371] /sangs rgyas rnams kyi thugs la yang*/
[10372] /sngon du goms pa'i skyes bu yis/
[10373] /pha rol tshig gcig smras pas ni/
[10374] /de yi don ni de lugs su/
[10375] /ji ltar bzhin du go ba dang*/
[10376] /rang gis smras pa'i tshig rnams la/
[10377] /'gyur ba med par gzhan rjes 'dzin/
[10378] /'dis ni sangs rgyas rnams la yang*/
[10379] /sngon du goms so mkha' 'gro ma/
[10380] /de ltar sku gsung thugs la yang*/
[10381] /su yis goms pa'i skyes bu ni/
[10382] /tshe gnyis la ni sangs rgyas 'thob/
[10383] /ces so/
[10384] /gsum pa sems kyi rtags da lta yid la shar bas goms par byas na tshe gsum na thugs kyi klong du grol bar bstan pa ni/
[10385] yang de nyid las/
[10386] sems can gang gi yid la yang rtags 'di rnams dang ldan pa de/
[10387] /sangs rgyas sku gsung thugs la yang*/
[10388] /'di yis goms par nga yis bstan/
[10389] /ma bslabs sgom pa rang 'bab dang*/
[10390] /sems ni ngang gis dal ba rnyed/
[10391] /'dis ni sngon du sku la goms/
[10392] /bsam pas chos rnams blor snang dang*/
[10393] /sngar ma mthong ba'i yul mthong dang*/
[10394] /sngar ma thos pa'i chos kyi tshig
[10395] /rang bzhin du ni shes pa ni/
[10396] /'dis ni sngon du sangs rgyas kyi/
[10397] /gsung la goms so mkha' gro ma/
[10398] /rtag tu gcig pur 'dug pa dang*/
[10399] /gang la'ang 'jigs pa'i sems med dang*/
[10400] /ri dang nags tshal 'grim pa'i mi/
[10401] /'dis ni sngon du thugs la yang*/
[10402] /goms pa yin no mkha' 'gro ma/
[10403] /'di ltar ldan pa'i skyes bu des/
[10404] /bar ma chad par bden spyad na/
[10405] /tshe gsum gyis ni gdon med par/
[10406] /sangs rgyas nyid la the tshom med/
[10407] /ces so/
[10408] /rtags 'di dag rang bzhin gyis lus ngag yid la ye nas gnas pa tshe snga ma la goms pas gsal du btang ba ste/
[10409] de nyid la mthar ma phyin te/
[10410] bar chad du gyur pas tshe 'di la shar la/
[10411] 'dir yang ma 'bad na ma nges pa zhes bya ste/
[10412] las tha dad kyi dbang gis srid pa gzhan du 'jug pa'o/
[10413] /rtags 'di dag yid dpyod 'dzin pa'i don goms pas 'gro ba phal pa bya dang ri dgas dang*/
[10414] /khyi dang rta la sogs pa la 'byung ba yang tshe snga mar dkar po sku gsung thugs la sbyangs pas byung la/
[10415] nag po'i las kyis ngan song ba'i 'gro bar skyes te/
[10416] phyi ma phan chad da lta'i byed las la rag pas/
[10417] da lta bden pa dam pa'i chos la spyad pa gal che'o/
[10418] /yang de las/
[10419] 'di ltar rigs dang rigs min la/
[10420] /sngon du goms pa'i shugs kyis ni/
[10421] /'di rtags lus la 'byung ba yod/
[10422] /bya dang ri dwags khyi la sogs/
[10423] /byol song gzugs su 'dzin pa la/
[10424] /'di rtags rnams ni 'byung ba yod/
[10425] /sngon du sbyangs te bar chad yin/
[10426] /ces so/
[10427] /don gnyis pa da lta lam la zhugs pa'i rtags bye brag tu bshad pa la gnyis te/
[10428] thun mong ba spyi'i rtags shes par bya ba dang*/
[10429] thun mong ma yin pa gsang ba mchog gi lam rtags mngon du bya'o/
[10430] /dang po la gsum ste/
[10431] /'khrul pa rang gis rang gzings pa 'gyur ba'i rtags dang*/
[10432] man ngag gi gnad rang thog tu ma phebs pa nges pa med pa'i rtags dang*/
[10433] rig pa mngon sum gyis ma zin pa bdud kyi bar chod kyi rtags so/
[10434] /dang po ni/
[10435] nyams su ma blangs pa'i skye bo rnams dang bya dang ri dwags la sogs pa rnams la'ang 'byung ba yod de/
[10436] 'gyur zhing don med pas rgyu'i rtags zhes bya'o/
[10437] /gnyis pa ni/
[10438] theg pa thun mong gi lam nyams su blang pa dang 'di'i sngon 'gro sbyangs pa dang dmigs pa yul gyi blo can rnams kyi lta sgom spyod 'bras nyams su blangs dus 'byung ba srid pas/
[10439] gol sa dang gol sa ma yin pa'i yan lag shes par ba'i phyir bshad na/
[10440] brgya dang bcu drug las/
[10441] dang po lus ngag sems la 'byung ba nges pa med pa'i rtags lnga bcu tham pa ni/
[10442] yi dpyod tshig la mkhas pa rang rdol ba dang*/
[10443] pha rol gyi shes pa dum bu shes pa dang*/
[10444] lha'i sku mthong ba dang*/
[10445] /lus la sku gdung 'brul ba dang*/
[10446] ngag la nus pa 'byung ba dang*/
[10447] gzhan gyis lung ston pa dang*/
[10448] rtog pa 'gag pa dang*/
[10449] zhi gnas rgyun ring ba dang*/
[10450] lus kyi drod dum bu ba dang*/
[10451] 'jig rten gyi 'dre'i cha byad mthong ba dang*/
[10452] chos rtsom zhing tshig sgro 'dogs pa la gzo ba dang*/
[10453] shes pa'i snang ba dpag tu med pa 'phro ba dang*/
[10454] sems yang ba dang*/
[10455] dbang po gsal ba dang*/
[10456] sngon pas bde ba lhag tu che ba dang*/
[10457] gnyid mi 'byung ba dang
[10458] dga' ba khyad par can dang*/
[10459] shes pa seng ba dang*/
[10460] rtag tu glu len snying 'dod pa dang*/
[10461] 'gro snying 'dod pa dang*/
[10462] mig 'gro ba gzhan la mi chags pa dang*/
[10463] rkang pa'i 'gros mgyogs pa dang*/
[10464] sems phyo sang khyer ba dang*/
[10465] shes pa rtag tu 'gyur ba dang*/
[10466] blo gcig tu mi phebs pa dang*/
[10467] tshig rnams la rtog dpyod zhib pa dang*/
[10468] mkha' 'gro ma'i skad thos pa dang*/
[10469] yul mtha' khob kyi skye bo dang lhan cig tu gnas pa'i nyams snang dang*/
[10470] rtag tu snying 'dar ba dang*/
[10471] lus kyi ba spu rnams gyen la langs pa dang*/
[10472] sen mo'i dkyil nas yi ge rnams rang byung ba dang*/
[10473] rgas nas so'u skye ba dang*/
[10474] gzhan gyi lus la byin rlabs ston pa dang*/
[10475] skyil krung du nam mkha' la 'phar ba dang*/
[10476] lag pa'i mthil na 'khor lo yod pa dang*/
[10477] rkang pa'i sor mo dra bas 'brel pa dang*/
[10478] kha nas 'od 'byung ba dang*/
[10479] 'gro 'dug gi tshor ba dang*/
[10480] lus byol song du sprul shes pa dang*/
[10481] yan lag las ring bsrel phra mo 'brul ba dang*/
[10482] lha dang*/
[10483] lha ma yin rtsod pa mthong ba dang*/
[10484] yi ge ris sngon mi shes pa shes pa dang*/
[10485] mig las sgra 'byung ba dang*/
[10486] mi ma yin rnams dang gleng bar nus pa dang*/
[10487] phyi rol gyi rlung 'ching bar nus pa dang*/
[10488] nyi zla 'dzin par nus pa dang*/
[10489] gzhan gyi 'byung ba 'khrug pa'i dus shes pa dang*/
[10490] lus las me stag 'phro ba dang*/
[10491] thal mo brdabs pa las sgra ngo mtshar can 'byung ba'o/
[10492] /rmi lam gyur zhing nges pa med pa'i rtags drug cu rtsa drug ni/
[10493] rmi lam na rtag tu chos smra ba/
[10494] nyan pa/
[10495] klog pa/
[10496] 'dzin pa/
[10497] sgom par byed pa dang*/
[10498] lha'i sku mthong ba dang
[10499] mchod rten dang*/
[10500] gzhal yas khang dang*/
[10501] lung ston pa mthong ba dang*/
[10502] seng ge'i khri la 'dug pa dang*/
[10503] yul sngon mthong ma myong ba sna tshogs mthong ba dang*/
[10504] nyan rang dang byang chub sems dpa'i sku mthong ba dang*/
[10505] shel gyi mchod rten la 'dzeg pa dang/
[10506] gser gyi skas la 'dzegs pa dang*/
[10507] gangs kyi stongs na sgom pa dang*/
[10508] nam mkha' la 'phur zhing sangs rgyas kyi zhing khams mthong ba dang*/
[10509] seng ge la zhon nas phyogs bcur 'gro ba dang*/
[10510] shel gyi mdung rings gzhan la brdeg pa dang*/
[10511] sems can rnams ngan song nas bton pa dang*/
[10512] 'khor ba'i chu bo brgal bar rmi ba dang*/
[10513] lus brjes pa rmi ba dang*/
[10514] sangs rgyas kyi zhal mthong ba dang*/
[10515] rin po che'i gter rnyed pa dang*/
[10516] 'gro ba drug skyabs gnas su btsud par rmi ba dang*/
[10517] ngan song gsum rgyun chad par gyur cig ces smon lam 'debs pa dang*/
[10518] gling bzhi mthong ba dang*/
[10519] bla ma dang mkhan pos lung bstan par rmi ba dang*/
[10520] sku gsum mthong ba dang*/
[10521] chos thams cad shes par rmi ba dang*/
[10522] dbus kyi ri bo'i rtser phyin pa rmi ba dang*/
[10523] bdag nyid sangs rgyas par rmi ba dang*/
[10524] /'gro drug gi kha lo gyen la bsgyur bar rmi ba dang*/
[10525] yan lag rnams rin po che'i mchod rten du song bar rmi ba dang*/
[10526] rang gi lus la sangs rgyas kyi sprul pa 'gyed par rmi ba dang*/
[10527] khams gsum dong nas bton pa rmi ba dang*/
[10528] gser gyi mda' gzhu 'dzin pa rmi ba dang*/
[10529] mgo bo'i steng du sangs rgyas bzhugs par rmi ba dang*/
[10530] rang gi lus zang thal du song bar rmi ba dang*/
[10531] 'khor ba rgyun chad par rmi ba dang*/
[10532] bdag nyid la rgyal por dbang bskur ba rmi ba dang*/
[10533] bdud rnams pham par byas pa rmi ba dang*/
[10534] rang gi lus rang gis sbyangs par rmi ba dang*/
[10535] skye rga na 'chi'i chu bo bzhi rgyun chad do zhes sgra thos pa rmi ba dang*/
[10536] bdag nyid byang chub sems dpa'i lus su sprul par rmi ba dang*/
[10537] chos nyid brjod du med pa'i don rtogs par rmi ba dang*/
[10538] bdag nyid lus mi 'dra ba du mar sprul pa rmi ba dang*/
[10539] ngag gis 'gro ba rnams bsdus par rmi ba dang*/
[10540] sems kyi mtshan nyid mthong bar rmi ba dang*/
[10541] lha rnams kyi yul mthong bar rmi ba dang*/
[10542] gser gyi lha khang gi yang thog na 'dug par rmi ba dang*/
[10543] sangs rgyas kyi gsung thos pa dang*/
[10544] sku mthong ba dang*/
[10545] thugs kyi dgongs pa rtogs par rmi ba dang*/
[10546] lag pa gnyis ni gser gyi gdugs re bzung nas nam mkha' la 'phur ba rmi ba dang*/
[10547] lha dang lha ma yin rnams kyis phyag byed par rmi ba dang*/
[10548] nor bu rin po che'i phung po la spyod par rmi ba dang*/
[10549] glegs bam gyi char bab pa rmi ba dang*/
[10550] chos kyi sgra skad sna tshogs pa bdag gi rna bar grag cing rang la sil snyan sna tshogs pas mchod par rmi ba dang*/
[10551] lha'i dbang pos rin po che'i khri rkang pa bzhi dang ldan pa'i steng du bzhag pa nam mkha' la btegs nas 'gro bar rmi ba dang*/
[10552] klu'i dbang po rnams kyis bdag la nor bu'i char 'bebs par rmi ba dang*/bar ma do'i snang ba 'char zhing rmi ba dang*/
[10553] glang po'i steng na 'dug ste skyes bu stobs dang ldan pa bzhis rkang pa bzhi nas bteg nas nam mkha'i mthongs na yar 'gro ba rmi ba dang*/
[10554] gser gyi 'khor lo'i steng na bdag nyid gnas nas nam mkha' la lan gsum 'phar ba rmi ba ste/
[10555] sku gdung 'bar ba'i rgyud 'grel las gsungs pa bzhin no/
[10556] /gsum pa bar chod kyi rtags ni/
[10557] lus sna tshogs su sprul shes pa dang*/
[10558] lus las 'od 'byung ba dang*/
[10559] gang du phyin pa'i sa phyogs su sgra 'byung ba dang*/
[10560] gzhan la nus pa 'jug pa dang*/
[10561] tshogs 'du ba dang*/
[10562] tshig gi sgros 'dogs pa la gzo ba rnams ni/
[10563] gang zag de la bar chod byung ba'i rtags shas che bas/
[10564] skabs su chu'i dkyil 'khor du bsdad cing mjing pa shing gi byang bu sor bcu drug pa'i bar du gtem ste/
[10565] lus la tsan+dan gyi mar khus byugs nas phyi nang gi dngos po rags par bsgoms na sel bar nges so/
[10566] /bdud kyi byin rlabs las sprul shes pa de yang brtags na gzugs brnyan gnyis par snang bas/
[10567] gzungs chus lus bkru zhing phaT brjod la stong nyid nam mkha' ltar bsgom pas sel ba yin no/
[10568] /gzhan yang rnal 'byor pa gang zhig la chos nyid ma rtogs par rtogs so snyam pa las/
[10569] dga' brod kyi bdud zhugs te/
[10570] thams cad stong par rtogs shing phyal bar zhugs nas las dang rnam par smin pas mi gnod par 'dzin pa dang*/
[10571] sha za'i mkha' 'gro ma dag de'i drung du lung ston pa dang*/
[10572] tshogs 'du ba la sogs pas dngos grub phran tshegs 'grub pa dang*/
[10573] mkha' 'gro ma dang gtam zer zhing rna ba'i drung du gzugs med pa'i sgras legs nyes dang chos 'chad pa la sogs pa 'ong zhing*/
[10574] skabs su mngon shes phra mo 'char bas rlom sems dang bcas pa yod de/
[10575] 'di kun yang bdud kyi bar du gcod par shes nas bskyed rdzogs la gnas pa'am tshogs rgya chen po bsags la smon lam btab pa dang*/
[10576] stong pa nyid du bsgoms pas grol bar byed pa'o/
[10577] /rig pa rang shar las/
[10578] kha tshig la spyod cing gting ma rtogs pas smyon pa lta bur byung na/
[10579] bar chod kyi bdud byung ba yin pas/
[10580] tshogs rgya chen po btang la nyams su blang*/
[10581] yang na dran pa nyams pa dag byung na snang ba ma mthong ba'i rtags yin pas rtsa gsum bzlog par bya'o/
[10582] /mkha' 'gro ma lung ston pa dag byung na nyams lta ba yin pas dgongs pa la gtad do zhes pa dang*/
[10583] lung ston pa la gnyis te/
[10584] mkha' 'gro ma bdag gi dbang du 'gyur ba dang*/
[10585] bdag mkha' 'gro ma'i dbang du gyur pa gnyis yin te/
[10586] bdag gi dbang du mkha' 'gro ma gyur pa ni/
[10587] las thams cad 'grub cing bya ba rdzogs pa'o/
[10588] /
[10589] bdag gi dbang du mkha' 'gro ma 'gyur bar bya ba'i thabs ni/
[10590] rigs kyi bu de nyams su len pa'i dus lung ston pa dag byung na/
[10591] de la chags pa dang dga' ba'i sems ma skyes shing*/
[10592] de la bden par 'dzin na/
[10593] bdag gi dbang du mkha' 'gro ma gyur pa zhes bya'o/
[10594] /des don gang yang ston mi nus so/
[10595] /ye shes rnam par dag pa'i mkha' 'gro ma 'jig rten du mi 'byung ngo*/
[10596] /sha za las kyi mkha' 'gro ma 'jig rten du 'ong ste/
[10597] sgrub pa po'i gnas nyul du 'ong ba dag yod de/
[10598] des ni gzugs mngon par snang ba med pa'i phyir grol bar mi nus so/
[10599] /yang dag pa'i lam la pha rol tu 'gro bar bya ba'i phyir/
[10600] mkha' 'gro ma rnams kyis nga la srog gi snying po dus gcig tu phul ba yin no/
[10601] /bdag mkha' 'gro ma'i dbang du gyur pa ni/
[10602] bdag nyid kyang lung ston pa de la bden par bzung nas/
[10603] lung ston pa de la rtag par bzung nas/
[10604] lus la mi chags pa'i spyod pa byed cing*/
[10605] 'bras bu yin min gyi mtha' las 'das so zhes bya ba brjod cing*/
[10606] lung ston pa de la rjes su 'dzin pa de ni bar du gcod pa'i bdud nye bar gyur pa yin pas/
[10607] de'i dus su bdud kyis bslu ba ngo shes par bya'o zhes so/
[10608] /gnyis pa thun mong ma yin pa gsang ba mchog gi rtags mngon du bya ba la gsum ste/
[10609] sngon 'gro 'byongs pa lus ngag sems kyi rtags spyir bstan pa/
[10610] dngos gzhi 'byongs pa 'od gsal gyi rtags bye brag tu bshad pa/
[10611] rtags kyi khyad par gzhan brjod pas lam gyi tshad bzung ba'o/
[10612] /dang po la gsum las/
[10613] sku gsum gyi sna khrid pa 'byung bzhi sgra don gyi sngon 'gro 'byongs pa'i rtags ni/
[10614] sku gdung 'bar ba las/
[10615] gang gis 'byung ba'i sgra rnams dang*/
[10616] /rigs drug sgra la sus goms pa/
[10617] /'di la 'byung bas mi gnod cing*/
[10618] /de bzhin me yis tshig pa med/
[10619] /chu yis bying zhing khyer ba med/
[10620] /rkang pa sa la ma reg par/
[10621] /bar snang la yang 'gro bar nus/
[10622] /rlung gis grang zhing g.yo ba med/
[10623] /'di ltar su la byung ba ni/
[10624] /'byung bzhi'i sgra la goms pa yin/
[10625] /ces so/
[10626] /sems kyi sna khrid pa lus ngag yid kyi sngon 'gro 'byongs pa'i tshad ni/
[10627] de las/
[10628] sems can snang ba dang mi snang ba'i/
[10629] skad cig gang gis shes pa de/
[10630] /rigs drug gzugs su mi len phyir/
[10631] /'gro ba drug gi skad rnams shes/
[10632] /'gro drug sems rgyun rang chod phyir/
[10633] /de kun sems kyi bsam pa shes/
[10634] /'khrul rtog bsam pa zad pa'i phyir/
[10635] /mdor na mngon shes drug byung ste/
[10636] /'gro ba drug gi snang ba ni/
[10637] /rang gi rang bzhin lo gnas ni/
[10638] /phyis kyi skye rgyun bcad pa'i don/
[10639] /'di ltar skyes bu 'dis chod pas/
[10640] /rang rtags 'di kun 'byung ba'o/
[10641] /zhes so/
[10642] /rig pa'i sna khrid pa 'khor 'das ru shan phyed pa'i rtags ni/
[10643] yang de las/
[10644] 'khor 'das ru shan 'byed pa yi/
[10645] /sngon du 'gro ba lus ngag yid/
[10646] /spyod pa la ni goms pa la/
[10647] /'di ltar lung la rtags rnams 'byung*/
[10648] /lus kyi zhen pa rang log pas/
[10649] /'khrul pa'i zhen pa rgyun bcad phyir/
[10650] /rang gi lus la chags pa med/
[10651] /nam mkha' la ni spyod pa dang*/
[10652] /de bzhin sa la 'dzul bar nus/
[10653] /bsam dang mi bsam don rnams shes/
[10654] /kha nas chos kyang smra ba 'byung*/
[10655] /'di ltar su la byung ba'i mi/
[10656] /lus dang ngag dang sems kyis ni/
[10657] /'khor ba'i rtogs pa'i 'ching ba ni/
[10658] /gang gis bcings pa kun las grol/
[10659] /phyis ni lus ngag sems 'brel chod/
[10660] /ces so/
[10661] /don gnyis pa dngos gzhi'i rtags bye brag tu bshad pa la gnyis te/
[10662] thun mong ba lta sgom gyi rtags spyir bstan pa dang*/
[10663] mngon sum 'od gsal gyi rtags bye brag tu bshad pa'o/
[10664] /dang po ni/
[10665] lta ba mtha' grol nam mkha' ltar 'byongs pas nam mkha' la 'gro ba dang skad cig la 'dzam bu'i gling 'khor ba dang*/
[10666] bems po la bltas pas 'ju ba'o/
[10667] /sgom pa ngang dngas rang babs kyi bsam gtan 'byongs pas lus ngag sems kyi rtags ngo mtshar can 'byung ste/
[10668] sku gdung 'bar ba las/
[10669] lta ba la ni goms pa'i rtags/
[10670] /skal dang ldan pa'i skyes bu la/
[10671] /'di bzhin du yang 'byung bar 'gyur/
[10672] /stong pas lus dang sems rgyas pas/
[10673] /mkha' 'gro bzhin te nam mkha' la/
[10674] /rlung la rang dbang bsgyur ba'i phyir/
[10675] /rlung bzhin skad cig drug brgya la/
[10676] /'dzam bu'i gling kun rgyu bar nus/
[10677] /rang sems stong par rtogs pa'i phyir/
[10678] /gang la bltas pa 'ju bar nus/
[10679] /'dis ni lta ba'i gdeng chen rnyed/
[10680] /gang gis sgom la 'byongs pa'i rtags/
[10681] /lus la 'bu srin srog chags med/
[10682] /snying rje gzhan don mthar phyin phyir/
[10683] /rnam rtog sems rgyun stong pas na/
[10684] /lus ni shing bal bzhin du yang*/
[10685] /rig pa 'chi med don ldan pas/
[10686] /lus ni bcu drug lon bzhin 'gyur/
[10687] /chos nyid brlan gyis sems khyab phyir/
[10688] /lus sogs skra rnams snum bag ldan/
[10689] /'di ltar sems ni mi 'phro bar/
[10690] /gang du gtad pa'i sar sdod cing*/
[10691] /'khrul pa'i yul la 'jug mi nus/
[10692] /'dis ni sgom pa rang rnyed nas/
[10693] /tshe gnyis kyis ni sangs rgyas 'thob/
[10694] /ces so/
[10695] /de'ang dmigs pa yul gyi blo can rnams kyi rtags nges pa yin no/
[10696] /gnyis pa mngon sum 'od gsal gyi rtags bye brag tu bshad pa la lnga ste/
[10697] 'od dang*/
[10698] dbyings dang*/
[10699] thig le dang*/
[10700] sku dang*/
[10701] rig pa tshad du 'byongs pa'i rtags bshad pa'o/
[10702] /dang po 'od la/
[10703] ngo bo/
[10704] nges tshig
[10705] dbye ba/
[10706] mtshan nyid/
[10707] 'bras bu dang lnga las/
[10708] 'od kyi ngo bo rig pa'i gdangs ston pa'o/
[10709] /nges tshig ni/
[10710] snang zhing gsal ba'i phyir 'od do/
[10711] /dbye na/
[10712] rang gi mtshan nyin 'dzin pa'i 'od ye shes lnga'i rang gdangs dang*/
[10713] nyams su blangs pa goms pa tshad kyi 'od mngon sum las nyams gong du 'bel ba'i snang ba tshad phebs la thug pa ste rnam pa gnyis so/
[10714] /mtshan nyid ni/
[10715] gsal byed gzhan la ma ltos par rang gsal ba'o/
[10716] /'bras bu ni/
[10717] chos kyi dbyings bsam gyis mi khyab pa'i ngang du sangs rgyas ba'i rkyen du gyur pa'o/
[10718] /de lta bu'i 'od la goms pas 'khrul snang 'od gsal du grol nas lus ngag gi rtags khyad par can snang ba ste/
[10719] sku gdung 'bar ba las/
[10720] gang gis 'od la sus goms pa/
[10721] /rang gis mthong ba'i spyod yul du/
[10722] /sa dang chu dang me dang rlung*/
[10723] /'byung bzhi'i snang ba rang nub ste/
[10724] /rim gyis kha dog lnga la spyod/
[10725] /'di dang 'bral ba med pa'i rtags/
[10726] /gzhan gyis mthong ba'i spyod yul du/
[10727] /smyon pa bzhin te thogs med par/
[10728] /gang la'ang chags pa med pa dang*/
[10729] /ri brag rnams la zang thal dang*/
[10730] /de bzhin sa gting 'dzul bar snang*/
[10731] /chu rnams la yang zang thal lo/
[10732] /lus la gos kyang med par ni/
[10733] /gcer bu gang la thogs med cing*/
[10734] /zas sogs 'dod pa rang bral bas/
[10735] /'dis ni snang ba 'di nyid la/
[10736] /'byung ba rang sar dengs nas ni/
[10737] /zag bcas phung po mi snang bar/
[10738] /'bras bu thob par the tshom med/
[10739] /ces so/
[10740] /phyi snang ba'i nyams rtags ltar/
[10741] nang shes pa la'ang 'byung ste/
[10742] skyes bu gang gis lam ma nor bar tshud pas mya ngan las 'da' ba'i rtags 'byung ba ni/
[10743] rang shar las/
[10744] rig pa 'gyur med rta la zhon/
[10745] /yang dag 'od la rtag tu ltos/
[10746] /ston pa'i tshig gis don chen mtshon/
[10747] /rig pa'i rgyal po mthong ba'i tshad/
[10748] /'di yis yang dag gzung bar bya/
[10749] /gcig pur 'dug na bde ba 'thob/
[10750] /rang snang grogs su 'char ba'i phyir/
[10751] /pha rol sems dang mthun pa yin/
[10752] /rang gi de dang mi 'bral phyir/
[10753] /chags dang zhen pa med par 'gyur/
[10754] /rang gi sa la 'gro ba'i phyir/
[10755] /gang la'ang zhe 'dod byed mi 'gyur/
[10756] /rang gi don nyid rnyed pa'i phyir/
[10757] /shing bal 'dab ma lta bur yang*/
[10758] /'bu dang srin 'bu dengs pa'i phyir/
[10759] /ces so/
[10760] /gnyis pa dbyings la goms pa'i rtags la'ang*/
[10761] ngo bo/
[10762] nges tshig
[10763] dbye ba/
[10764] mtshan nyid/
[10765] 'bras bu dang lnga las/
[10766] dang po ngo bo ni/
[10767] yangs shing khyab gdal chen po'i bdag nyid gsal ba rang gsal ba nyid do/
[10768] /nges tshig ni/
[10769] dkyil zhes bya/
[10770] klong zhes bya/
[10771] chos nyid dngos po gshis kyi rang bzhin yangs shing mthar thug med pa nyid do/
[10772] /dbye na phyi'i dbyings nam mkha'/
[10773] nang gi dbyings sgron ma/
[10774] gsang ba'i dbyings 'od dang thig le/
[10775] bla na med pa'i dbyings 'khrul snang rang 'gags pa'i snang ba chen po'o/
[10776] /de'ang rim pa ltar/
[10777] rig pa dang*/
[10778] ye shes dang*/
[10779] sku gsum dang*/
[10780] 'bras bu'i yul yin no/
[10781] /mtshan nyid ni/
[10782] yangs la go 'byed cing snang bar nus la khyab pas gsal ba'i yul du snang ba me long dngas pa'i dbyings bzhin no/
[10783] /mdor na chos nyid dngos ma yin/
[10784] /chos nyid snang bar byed pa'i yul gsal ba'i nus pa 'byin par byed pa'o/
[10785] /'bras bu ni/
[10786] chos nyid kyi yul phyin ci ma log par khong du chud pa la brten nas/
[10787] chos nyid rang gi ngo bo mthong ste mngon sum mi 'gyur ba lam du byas nas sangs rgya ba'o/
[10788] /de lta bu'i dbyings la goms pas phyi'i rtags ngo mtshar ba snang nyams su 'char ba ni/
[10789] sku gdung 'bar ba las/
[10790] gang gis dbyings la goms pa ni/
[10791] /dbugs ni phyi nang 'gyu ba zad/
[10792] /nam mkhar bya bzhin 'gro ba dang*/
[10793] /de bzhin chu la nya bzhin du/
[10794] /skal dang ldan pa 'di 'gro ste/
[10795] /sngar ma mthong ba'i yul rnams dang*/
[10796] /gling dang ri rab bcas pa yang*/
[10797] /'dug sa gcig nas mthong ba dang*/
[10798] /de bzhin sangs rgyas zhing khams ni/
[10799] /snga na mthong ba med pa rnams/
[10800] /'di kun dus gcig mthong bar 'gyur/
[10801] /'di ltar rtags dang gang ldan pa/
[10802] /'di nas zla ba bcu drug na/
[10803] /chos kyi dbyings kyang mthong bar 'gyur/
[10804] /ces so/
[10805] /nang gi nyams rtags ni/
[10806] rdo rje sems dpa' snying gi me long las/
[10807] skyes bu de la snga ltas 'di rnams 'byung ste/
[10808] gcig pur bsdad na nyams dga' ba dang*/
[10809] lus shing bal gyi 'dab ma bzhin du yang ba dang*/