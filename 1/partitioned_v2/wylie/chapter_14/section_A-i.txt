[1] @#/
[2] /theg mchog mdzod kyi glegs bam phyi ma'o/
[3] /
[4] @#/
[5] /de ltar kun gzhi dang chos sku la sogs pa'i dbye ba bstan nas/
[6] da ni rten 'byung ba'i rang bzhin bshad pa la gnyis te/
[7] thun mong gi dbye ba dang*/
[8] so so'i rang bzhin rgyas par bshad pa'o/
[9] /dang po ni/
[10] phyi'i 'byung ba dang nang gi 'byung ba rnam pa gnyis te/
[11] rang shar las/
[12] 'byung ba rnams pa gnyis su bstan/
[13] /phyi 'byung dang ni nang 'byung ngo*/
[14] /zhes so/
[15] /phyi 'byung sa chu la sogs pa 'di dag nang 'byung gi rten du gnas pas rten dang brten par 'brel ba'i phyir 'byung ba gnyis su nges la/
[16] 'di gnyis la ma brten pa'i sems can dang sangs rgyas gang yang med de/
[17] sems can rnams 'byung lnga 'khrul pa'i dbyings la spyod cing*/
[18] 'byung ba chen po rang chas su ldan/
[19] sangs rgyas rnams don dag pa'i 'byung lnga sa sra ba med pa la sogs pa lnga'i dbyings la bzhugs shing*/
[20] 'byung ba chen po lnga'i dri ma shin tu zad pa la spyod do/
[21] /de'ang 'byung ba chen po ni 'od gsal ba'i ye shes kha dog lnga ldan yin la/
[22] 'byung chung ni sa chu me rlung nam mkha' lnga'o/
[23] /dag pa'i 'byung lnga ni/
[24] gsal ba/
[25] dro ba/
[26] yang ba/
[27] bsil ba/
[28] yangs pa/
[29] g.yo ba'i bdag nyid 'dzin pa ste/
[30] 'khrul 'byung lnga dag nas 'od gsal lnga klong du phebs te nang dbyings la thug pa dang*/
[31] lhun grub kyi snang ba'i 'byung chen dag pa bzhin no/
[32] /'byung chung la'ang 'byung gzugs dang*/
[33] 'byung ba dngos gnyis las/
[34] 'byung gzugs ni da lta phyi na snang pa'i sa chu me rlung nam mkha' lnga'o/
[35] /'byung ba dngos ni lus kyi chos srab pa la sogs pa lnga ste nang 'byung gi rten du gyur pa lnga'o/
[36] /nang 'byung ni/
[37] khams dag pa pa'i rten chos 'byung lnga so so ba yin no/
[38] /des na 'khor 'das thams cad 'byung lnga'i dbyings las ma g.yos shing*/
[39] 'byung lnga med pa'i sngon du 'khor 'das byung ba med de/
[40] rang shar las/
[41] kye ho gsang ba'i bdag po nyon/
[42] /'byung ba lnga yi mtshan nyid ni/
[43] /ngas bstan khyod kyis go bar gyis/
[44] /'byung ba chen po bcom ldan 'das/
[45] /'gro ba kun la rang bzhin gnas/
[46] /khams gsum sems can thams cad ni/
[47] /'byung ba lnga yi dbyings la spyod/
[48] /'byung ba med pa'i sngon rol du/
[49] /sangs rgyas sems can ming yang med/
[50] /'byung ba lnga nyid ma yi dbyings/
[51] /'byung ba lnga las ma grub pa'i/
[52] /skye 'gro sems can gcig kyang med/
[53] /de la gnas pa'i sems can gyi/
[54] /'byung ba rnam pa gnyis su bstan/
[55] /zhes so/
[56] /gnyis pa so so'i rang bzhin rgyas par bshad pa la gnyis te/
[57] phyi 'byung rgyas par bshad pa dang*/
[58] nang 'byung rgyas par bshad pa'o/
[59] /dang po la/
[60] ngo bo/
[61] nges tshig
[62] dgos ched/
[63] mtshan nyid/
[64] las rim/
[65] chos nyid/
[66] don sbyar/
[67] grol tshul/
[68] dbye ba/
[69] tshang tshul dang bcu las/
[70] dang po ngo bo ni/
[71] phyi 'byung gzugs su snang ba nang 'byung dngos kyi rol pa yin pas/
[72] nang gi khongs su 'du bas na 'byung ba lnga ste/
[73] rang shar las/
[74] phyi yi 'byung ba 'di lta ste/
[75] /sa dang chu dang me dang ni/
[76] /de bzhin rlung dang nam mkha' 'o/
[77] /zhes pas/
[78] phyi 'byung gzugs lnga ni sems can gyi rten snod kyi snang bar chags la/
[79] nang 'byung dngos lnga ni sems dang rig pa'i rten du chags pa ste/
[80] thal 'gyur las/
[81] 'byung ba'i 'dod pa 'di lta ste/
[82] /spyi mthun las kyi bye brag las/
[83] /sems can las kyi rten so yis/
[84] /phyi yi 'byung ba la brten nas/
[85] /las dang gso dang dbang po dang*/
[86] /'khor dang skye ba rdzogs par 'dod/
[87] /ces so/
[88] /gnyis pa nges tshig ni/
[89] rang shar las/
[90] 'byung ba'i nges tshig 'di lta ste/
[91] /byas pas ma byung lhun gyis grub/
[92] /skyed par byed pas 'byung ba yin/
[93] /'gro ba yongs la khyab pas 'byung ba chen po yin/
[94] /cig car skye bas 'byung ba chen po yin/
[95] /rang la yod pas 'byung ba chen po yin/
[96] /'gyur ba med pas 'byung ba chen po yin/
[97] /mthun par snang bas 'byung ba chen po yin/
[98] /'byung ba chen po'i nges tshig de bzhin no/
[99] /zhes so/
[100] /gsum pa dgos ched ni/
[101] thal 'gyur las/
[102] 'byung ba'i dogs pa 'di lta ste/
[103] /chus ni dwangs ma sdud pa dang*/
[104] /snyigs ma rnams ni 'byed pa'i las/
[105] /so so'i lus la byed pas na/
[106] /dgos pa tsha dang grang ngo shes/
[107] /sas ni gzhi ma 'dzin pa dang*/
[108] /grub cing chags pa'i las rnams byed/
[109] /smin pas rtsa la sogs pa skyed/
[110] /dgos pa kun rdzob thig le shes/
[111] /mes ni 'byung ba spel ba dang*/
[112] /smin cing gsal ba'i las rnams byed/
[113] /'bar zhing mched pas mig sogs skyed/
[114] /dgos pa drod rnams shes par byed/
[115] /rlung gis gtor dang 'degs pa dang*/
[116] /bskyod cing g.yo ba'i las rnams byed/
[117] /'gul zhing 'phrig pas lus 'dzin cing*/
[118] /dgos pa sems kyi gnas pa shes/
[119] /'byung ba bzhi bdag dkyil 'khor che/
[120] /lus sogs 'grub pa'i rgyu byas te/
[121] /bar du gnas shing 'dzin pa byas/
[122] /tha ma 'jig pa'i las kun byed/
[123] /'byung ba chen po rgyu gcig pas/
[124] /sna tshogs byed pa'i bdag por snang*/
[125] /des na dgongs pa rang dang gzhan/
[126] /bya ba rdzogs pa'i don la mkhas/
[127] /zhes so/
[128] /bzhi pa mtshan nyid ni lnga las/
[129] /sa'i mtshan nyid sra ba/
[130] chu'i mtshan nyid gsher ba/
[131] me'i mtshan nyid dro ba/
[132] rlung gi mtshan nyid g.yo ba/
[133] nam mkha'i mtshan nyid go 'byed la yangs pa'o/
[134] /lnga pa las rim ni/
[135] thal 'gyur las/
[136] nang 'byung las kyi rim pa ni/
[137] /sas ni lus kyi gzhi byas te/
[138] /bskyed pas sha yi smin sor 'dod/
[139] /chus ni lus kun bsdus nas ni/
[140] /bskyed pas khrag tu smin par 'dod/
[141] /mes ni lus kun smin byas te/
[142] /bskyed pas drod du smin par 'dod/
[143] /rlung gis lus kun 'degs pa la/
[144] /bskyed pas dbugs su smin par byed/
[145] /ces so/
[146] /drug pa chos nyid ni/
[147] spyir stong pa yin yang 'dir rang gi mtshan nyid 'dzin pa'i chos nyid kyi dbang du byas pa'i chos nyid ni/
[148] rang shar las/
[149] 'byung ba lnga yi chos nyid ni/
[150] /'byung ba'i rgyu ni sa yin no/
[151] /'byung ba'i shes rab me yin no/
[152] /'byung ba'i sprul pa rlung yin no/
[153] /'byung ba'i bdag po chu yin te/
[154] /'byung ba'i chos nyid nam mkha' 'o/
[155] /zhes so/
[156] /bdun pa don sbyar la gnyis las/
[157] 'byung lnga ngo bo'i don sbyar ni/
[158] /de nyid las/
[159] 'byung ba'i don sbyar 'di lta ste/
[160] /chos sku gdod nas dag pa'i rang bzhin la/
[161] /ngo bo 'gyur ba med pas 'byung ba sa yang yin/
[162] /rig pa'i ye shes don la spyod pas 'byung ba me yang yin/
[163] /rig pa'i ye shes ma bskyod dbyings su gshegs pas 'byung ba rlung yang yin/
[164] /rig pa'i ye shes sbubs gsum gcig tu 'dril bas 'byung ba chu yang yin/
[165] /ye shes stong gsal gnyis med ngang du thim pas 'byung ba nam mkha' yin/
[166] /zhes so/
[167] /'byung lnga so so'i don nang du rig pa dang sbyar ba'i don sbyar ni/
[168] nor bu 'phra bkod las/
[169] phyi 'byung ba lnga nyid thun mong rang rgyud kyi chos yin te/
[170] phyir snang ba'i 'byung ba thams cad rang gi rig pa nyid dang sbyor bas na thun mong gi chos yin te/
[171] de yang dbye ba 'di lta ste/
[172] sa'i mtshan nyid sra bar byed pa nyid kyang*/
[173] rig pa'i ye shes skye 'jig dang bral bar sbyor ro/
[174] /rlung gi mtshan nyid 'degs par byed pa nyid kyang*/
[175] rig pa'i ye shes thogs pa med pa dang sbyor ro/
[176] /me'i mtshan nyid sreg par byed pa nyid kyang*/
[177] rig pa'i ye shes nyon mongs pa'i dbang du song ba nyid dang sbyor ro/
[178] /chu'i mtshan nyid brlan par byed pa nyid kyang*/
[179] rig pa'i ye shes yul kun la 'jug pa dang sbyor ro/
[180] /nam mkha'i mtshan nyid yangs pa nyid kyang*/
[181] rig pa'i mtshan nyid rgya ma chad pa dang sbyar bar bya'o zhes so/
[182] /brgyad pa 'byung lnga'i grol tshul ni/
[183] mu tig phreng ba las/
[184] nam mkha' nyid ni khyab stong pas/
[185] /nam mkha' nyid ni dngos por grol/
[186] /rlung ni gzung yul med snang bas/
[187] /dngos po sdud pa'i las su grol/
[188] /me ni smin byed byin za bas/
[189] /bskyod cing dwangs snyigs 'byed par grol/
[190] /sa ni skyed byed 'degs pa na/
[191] /dngos med mtha' yas stong par grol/
[192] /chu ni sdud byed brlan pas na/
[193] /sreg byed smin pa'i las su grol/
[194] /ces so/
[195] /dug pa dbye na/
[196] 'byung ba lnga po re re zheng sa'i sa la sogs pa lnga tshan lnga ste/
[197] rnam grangs cha shas nyi shu rtsa lnga ni/
[198] yang de nyid las/
[199] nam mkha'i rlung ni dngos po la/
[200] /nam mkha'i mes ni sdud par byed/
[201] /nam mkha'i chus ni sreg byed pa/
[202] /nam mkha'i sa yis go skabs 'byed/
[203] /nam mkha'i nam mkha' snang ba'o/
[204] /rlung gi rlung ni brtan pa la/
[205] /rlung gi nam mkha' ye gdangs che/
[206] /rlung gi chu ni myur mgyogs che/
[207] /rlung gi me ni 'phen sdud che/
[208] /rlung gi sa ni gzugs brnyan gsal/
[209] /chu yi chu ni sgra brnyan yin/
[210] /chu yi nam mkha' thogs pa med/
[211] /chu yi rlung ni chags med rgyug
[212] /chu yi me ni sdud par byed/
[213] /chu yi sas ni khyab par byed/
[214] /me yi sa ni skyed par byed/
[215] /me yi nam mkhas dngos po bsreg
[216] /me yi rlung gis 'bar bar byed/
[217] /me yi chus ni brlag par byed/
[218] /me yi sas ni 'dzin pa'o/
[219] /sa yi sas ni 'gro ba khyab/
[220] /sa yi nam mkha' theg chen te/
[221] /sa yi rlung gis gangs stongs byed/
[222] /sa yi chus ni dngos po bskyed/
[223] /sa yi mes ni skems pa'o/
[224] /zhes so/
[225] /'di dag gi khyad par la bslabs pas yon tan khyad par can re re 'grub par de'i 'grel pa las bshad la/
[226] sgra thal 'gyur las kyang 'byung ba'i sgra don la bslabs pas thun mong gi dngos grub thob par gsungs te/
[227] de yi sgra don bye brag gis/
[228] /spyi yi rnam pa nges bstan pa/
[229] /gzugs la bslabs pas lus zad 'gyur/
[230] /sgra yis skad rnams shes par 'gyur/
[231] /dris ni bcud kyis len pa 'grub/
[232] /ros ni dngos po bdud rtsir 'gyur/
[233] /ces pa dang*/
[234] gsang pa spyod pa sa bon gyi rgyud las/
[235] sa chu me rlung 'byung ba bzhi'i/
[236] /sgra don rnams la goms pa yis/
[237] /rigs drug rnams kyi rang skad kyi/
[238] /mngon shes 'char ba 'dis 'grub bo/
[239] /zhes so/
[240] /de dag ni phyi'i 'byung ba rnams te sems can kun gyi rten dang gnas so/
[241] /bcu pa de dang gzhan yang 'khor 'das kyi chos rnams rnal 'byor pa'i lus sems la tshang tshul bstan pa la gsum ste/
[242] cha mthun gyi tshang tshul spyir bstan/
[243] lus sems la tshang tshul bye brag tu bshad/
[244] brda chen nges pa'i rol mos go bar bya ba'o/
[245] /dang po ni/
[246] 'gro ba rnams kyi lus sems tshogs pa'i chos 'di la thams cad ye nas cha tshang du rang shar te/
[247] thabs shes rab kyi char pha dang ma/
[248] chos sku byang chub kyi char 'phen pa las kyi rlung*/
[249] rigs lnga ye gdangs kyi char 'byung lnga'i sa bon/
[250] lam tshogs gnyis thabs shes zung 'jug gi char snyoms 'jug gi dngas ma gnyis/
[251] gzhi dbyings na gnas pa'i char mngal du gnas pa/
[252] khams bdun rnam dag gi lam bdun rdzogs pa'i char zhag bdun tshan bdun gyis lus chags tshul/
[253] sa bcu rdzogs pa'i char mngal gnas zla ba bcu/
[254] lam rdzogs nas sku gsum du sangs rgyas pa'i char/
[255] btsas pa sprul sku/
[256] lus gnas te yul la spyod pa longs sku/
[257] shi ba chos sku stong pa'i char shar bas/
[258] 'gro ba rnams ye nas gzhi lam 'bras bu bgrod nas grol ba'i tshul te/
[259] mu tig phreng ba las/
[260] bcom ldan 'das kyis bka' stsal pa/
[261] /'bad pas grol ba ma yin te/
[262] /ye nyid nas ni grol bar gnas/
[263] /thabs dang shes rab sbyor ba las/
[264] /pha dang ma yi rgyu nyid dag
[265] /'phen pa'i rlung gi bskyod pa ni/
[266] /byang chub rang rig bde chen po/
[267] /'byung lnga'i rgyu las sa bon ni/
[268] /stong nyid yul las snang bar shar/
[269] /gnyis kyi bde ba'i snyoms 'jug ni/
[270] /thabs las byung ba'i shes rab nyid/
[271] /mngal gyi lhums su tshud pa ni/
[272] /rang rig gzhi nas snang bar shar/
[273] /bdun tshan bdun gyis rtogs tshad do/
[274] /zla bcus sa rnams bgrod pa nyid/
[275] /btsas pa nyid ni skur bzhengs te/
[276] /lus skyed pa ni gzhi snang yul/
[277] /lus su gnas pa gzhi yin te/
[278] /rgas pa dag gis 'khrul pa sangs/
[279] /na ba nyid ni rtogs pa'i gdeng*/
[280] /shi bas chos nyid stong par grol/
[281] /de ltar snang ba'i sems can kun/
[282] /'bad pa med par ye nas grol/
[283] /ces so/
[284] /khyad par du 'khrul pa ldog tshul dang sbyar na/
[285] btsas pa ni rig pa dbyings las skyod pa'i cha'o/
[286] /lus ni gzhi/
[287] phyi'i snang cha gzhi snang lhun grub/
[288] na ba ngo 'phrod pa'i rtogs pa/
[289] rgas pa bden zhen gyi 'khrul pa sangs pa/
[290] shi ba rang ngo shes dus nang dbyings ka dag gi sa la mthar phyin pa'i cha mtshon pa'o/
[291] /'di dag ye nas shar bas gdams ngag ngo sprod pa dang*/
[292] dbang dang*/
[293] bsgoms pas grol ba 'thad do/
[294] /cha mthun du ye nas tshang na gdams ngag gis grol mi nus la/
[295] cha mthun yod pa de gsal bar bstan pas sangs rgyas kyi chos zhes bya'o/
[296] /gzhi lam ye tshad du yod pa/
[297] sangs rgyas kyis gsungs pas brda don du bstan du byung ba'ang gnad 'di la thug go
[298] /gnyis pa lus sems la tshang tshul bye brag tu bshad pa la gsum ste/
[299] lus/
[300] sems/
[301] rig pa la tshang ba'i tshul lo/
[302] /dang po ni/
[303] lus 'byung bzhi 'dus pa'i phung po 'di la phyi snod kyi 'jig rten gyi  cha dang*/
[304] nang bcud kyi skye 'gro'i cha rnams tshang ste/
[305] mu tig phreng ba las/
[306] sa dang chu dang me dang rlung*/
[307] /nam mkha' dang ni nyi zla dang*/
[308] /skyes pa bud med dag gis gzugs/
[309] /gza' dang skar ma sprin dang ni/
[310] /shing dang ri dang brag rnams dang*/
[311] /rtsa ba sdong po yal ga dang*/
[312] /'dab ma me tog 'bras bu dang*/
[313] /dri dang ro dang sgra dang reg
[314] /rol mo rnams dang 'phan gdugs dang*/
[315] /rgyal mtshan dang ni bla bre dang*/
[316] /de dag 'khor te snang ba'i chos/
[317] /rnal 'byor nyid kyi lus la tshang*/
[318] /zhes so/
[319] /de dag gi cha shas rgyas par bshad na/
[320] sa'i cha sha/
[321] chu'i cha khrag
[322] me'i cha drod/
[323] rlung gi cha dbugs/
[324] nam mkha'i cha sems/
[325] nyi zla'i cha mig gnyis/
[326] skyes pa'i cha skye ba/
[327] bud med kyi cha 'chi ba/
[328] gza'i cha 'dod pa'i sgo khang dang sna bug gnyis so/
[329] /skar ma'i cha so/
[330] sprin gyi cha skra/
[331] shing gi cha rtsa/
[332] ri'i cha mtshungs lus ril po/
[333] brag gi cha rus pa/
[334] ljon shing gi rtsa ba'i cha snying*/
[335] yal ga'i cha rkang lag
[336] /me tog gi cha mig la sogs pa dbang po lnga/
[337] 'bras bu'i cha lus kyi bde sdug tu grub pa/
[338] sgra'i cha skad/
[339] gzugs kyi cha lus/
[340] dri'i cha ba spu/
[341] ro'i cha pags pa/
[342] reg gi cha nad/
[343] rol mo'i cha rgyu ma la sogs pa'i nang khrol/
[344] 'phan gyi cha dri chu/
[345] gdugs kyi cha rkang pa/
[346] rgyal mtshan gyi cha ming*/
[347] bla bre'i cha rlangs pa'o/
[348] /de skad du'ang mu tig phreng ba las/
[349] sa ni sha ste dngos po nyid/
[350] /chu ni khrag ste sdud pa nyid/
[351] /me ni drod de lus kun smin/
[352] /rlung ni dbugs te las kyi gzungs/
[353] /nam mkha' sems te lus kyi gdangs/
[354] /nyi zla mig ste gsal bar byed/
[355] /skyes pa dag ni skye ba nyid/
[356] /bud med dag ni 'chi bar snang*/
[357] /gza' ni kha la skar ma so/
[358] /sprin ni skra la shing ni rtsa/
[359] /ri ni lus la brag ni rus/
[360] /rtsa ba snying la sdong po rkang*/
[361] /yal ga dag ni yan lag la/
[362] /me tog nyid ni dbang po lnga/
[363] /'bras bu lus su grub pa'o/
[364] /dri ni ba spu ro ni pags/
[365] /sgra ni skad la reg ni nad/
[366] /rol mo nang khrol 'phan ni chu/
[367] /gdugs ni rkang pa rgyal mtshan ming*/
[368] /bla bre dag ni rlangs pa'o/
[369] /rnal 'byor lus la de dag rdzogs/
[370] /zhes so/
[371] /gnyis pa sems la 'khor 'das gzhi lam gyis chos thams cad rdzogs par gnas te/
[372] yang de nyid las/
[373] 'das pa dkar po'i chos rnams ni/
[374] /lus dang sems la thams cad rdzogs/
[375] /'khor ba'i chos ni 'das stong phyir/
[376] /dkyil 'khor lha dang mchod pa dang*/
[377] /sngags dang phyag rgya ting 'dzin dang*/
[378] /dbang bskur ba dang dam tshig dang*/
[379] /man ngag 'bogs dang nyams myong dang*/
[380] /de bzhin bskyed pa'i rim pa dang*/
[381] /thos dang bsam dang sgom pa dang*/
[382] /lta ba spyod pa sgom dang*/
[383] /sbyin dang tshul khris bzod pa dang*/
[384] /brtson 'grus bsam gtan shes rab dang*/
[385] /stobs dang smon lam ye shes dang*/
[386] /de bzhin thabs kyi pha rol phyin/
[387] /dge bcu spyod pa la sogs pa/
[388] /thabs dang shes rab nyid dang yang*/
[389] /zhes pa la sogs pa nas/
[390] myang 'das mtshon pa'i chos de rnams/
[391] /lus dang sems la rdzogs par gnas/
[392] /zhes pa'i bar du gsungs so/
[393] /gsum pa rig pa la tshang tshul ni/
[394] /yang de las/
[395] rang snang rig pa'i ngo gang la/
[396] /ji ltar snang ba'i chos rnams rdzogs/
[397] /zhes pa dang*/
[398] rig pa nyid la 'di lta ste/
[399] /nyi ma zla ba shes rab thabs/
[400] /skyes pa gzhi la bud med lam/
[401] /gza' ni rtogs tshad skar ma chos/
[402] /sprin ni thugs rje kun la khyab/
[403] /shing ni chos nyid rgyas pa'i lam/
[404] /ri ni lta ba 'gyur ba med/
[405] /brag ni chos sku skye 'jig bral/
[406] /rtsa ba chos kun rgyu gcig pa/
[407] /yang lag byang chub yan lag nyid/
[408] /sdong po stong par ro gcig ste/
[409] /'dab ma khyab byed chos kyi dbyings/
[410] /me tog ye shes sgron ma nyid/
[411] /'bras bu sku gsum rang rdzogs so/
[412] /sgra ni chos nyid yul gyi sgra/
[413] /dri ni sangs rgyas gsungs du grags/
[414] /ro ni nyams myong bde ba'i ro/
[415] /reg ni bsam gtan chen po'o/
[416] /rol mo lnga'i dkyil 'khor rdzogs/
[417] /'phan ni kha dog gsal ba'i gdangs/
[418] /gdugs ni skyob pa shes rab ste/
[419] /bla bre man ngag che ba'i gnad/
[420] /rgyal mtshan rtogs pa mngon sangs rgyas/
[421] /sems nyid ngo la chos rnams ni/
[422] /ye nas lhun grub tshul du gnas/
[423] /de phyir blo dang dngos po yi/
[424] /chos rnams thams cad btags pa tsam/
[425] /zhes so/
[426] /don gnyis pa nang 'byung rgyas par bshad pa la gnyis te/
[427] thun mong gi bar tu dbye ba dang*/
[428] dbye ba so so'i rang bzhin no/
[429] /dang po ni/
[430] lus kyi 'byung lnga rags pa la dngas ma'i 'byung lnga nang du brten pas nang 'byung ste/
[431] rlung dang*/
[432] me dang*/
[433] sa dang*/
[434] chu dang*/
[435] nam mkha' lnga po re re zhing lnga lngar gnas pas yan lag nyi shu rtsa lnga'o/
[436] /de ltar nges pa'i 'thad pa ni byed las mi 'dra ba lnga la ltos nas lngar nges te/
[437] rang shar las/
[438] 'byung ba chen po lnga ni rang gi lus la tshang ngo*/
[439] /de yang rlung rnam pa lngas ye shes kyi gdangs byed do/
[440] /me rnam pa lngas ye shes kyi rtsal byed do/
[441] /sa lngas ye shes kyi ngo bo byed do/
[442] /chu lngas ye shes kyi yul byed do/
[443] /nam mkha' lngas ye shes kyi gnas byed do zhes so/
[444] /gnyis pa la lnga ste/
[445] rlung dang*/
[446] me dang*/
[447] sa dang*/
[448] chu dang*/
[449] nam mkha'i rang bzhin rgyas par bshad pa'o/
[450] /dang po la'ang rtsa ba'i dbye ba dang*/
[451] yan lag gi dbye ba rgyas par bshad pa gnyis las/
[452] rtsa ba'i dbye ba ni/
[453] rang shar las/
[454] rlung rnam pa lnga gang zhe na/
[455] srog 'dzin pa'i rlung dang*/
[456] bkrag dang gzi mdangs skyed pa'i rlung dang*/
[457] me dang mnyam pa'i rlung dang*/
[458] kun tu khyab byed kyi rlung dang*/
[459] snying rje med pa bskal pa las kyi rlung dang lnga'o/
[460] /rlung de rnams sems can kun gyi lus mgo mjug la gnas pa'o zhes so/
[461] /de'ang srog 'dzin gyi rlung srog pa rtsa na gnas so/
[462] /bkrag dang gzi mdangs skyed pa smin phrag na gnas so/
[463] /me mnyam po ba na gnas so/
[464] /kun khyab lus kun la khyab par gnas so/
[465] /las rlung snying dang snying shun gyi bar na gnas so/
[466] /de dag gi byed las kyang*/
[467] srog gnas pa dang*/
[468] mdangs bskyed pa dang*/
[469] zas 'ju ba/
[470] 'gro 'dug dang*/
[471] tshe 'pho ba'i las byed de rim pa bzhin no/
[472] /gnyis pa yan lag gi dbye ba ni/
[473] rlung lnga po re re'ang lnga lngar gnas pa las/
[474] dang po srog 'dzin pa'i rlung lnga ni rang shar las/
[475] srog 'dzin pa'i rlung la yang lnga ste/
[476] rtsa ba 'dzin pa'i srog dang*/
[477] skyob byed kyi srog dang*/
[478] rnam par 'phro ba'i srog dang*/
[479] mi gtsang ba'i srog dang/
[480] rnam par 'dar byed kyi srog dang lnga'o zhes so/
[481] /de dag kyang rim pa ltar/
[482] rig pa'i gdangs skyed pa dang*/
[483] thig le'i gdangs skyed pa dang*/
[484] 'od kyi gdangs skyed pa dang*/
[485] ma rig pa'i rtsa ba 'dzin pa dang*/
[486] yid kyi grogs byed pa'i tshul gyis srog rtsa na yod la/
[487] srog rlung gi gdangs la rig gdangs brten nas gnas pa yin no/
[488] /gnyis pa me mnyam gyi rlung lnga ni/
[489] yang de las/
[490] me dang lhan cig gnas pa'i rlung la'ang lnga ste/
[491] dngas snyigs 'byed pa'i rlung dang*/
[492] drod skyed pa'i rlung dang*/
[493] gsal 'gyur gyi rlung dang*/
[494] rnam par sdud pa'i rlung dang*/
[495] rnam par gzengs bstod pa'i rlung dang lnga'o zhes so/
[496] /de dag kyang rim pa ltar/
[497] srog dang gnyis su med/
[498] /rig pa dang gnyis su med/
[499] sgron ma dang gnyis su med/
[500] thig le dang gnyis su med/
[501] shes rab dang gnyis su med par gnas so/
[502] /gsum pa bkrag dang gzi mdangs skyed pa'i rlung lnga yang de las/
[503] bkrag dang gzi mdangs skyed pa'i rlung la'ang lnga ste rnam par shes pa skyed pa'i rlung dang*/
[504] rnam par yid 'byung ba'i rlung dang*/
[505] rnam par mdangs dang ldan pa'i rlung dang*/
[506] rnam par sreg pa'i rlung dang*/
[507] rnam par rgod pa'i rlung lnga'o zhes so/
[508] /de dag kyang rim pa bzhin shes rab kyi yul/
[509] snang ba'i yul/
[510] sgron ma'i yul/
[511] ma rig pa'i yul/
[512] yid kyi yul gyi rta byed do/
[513] /bzhi pa khyab byed kyi rlung lnga ni/
[514] rang shar las/
[515] rnam par khyab byed kyi rlung la'ang lnga ste/
[516] gzhi la khyab byed kyi rlung dang*/
[517] 'phral du khyab byed kyi rlung dang*/
[518] sdang zhing skrag pa khyab byed kyi rlung dang*/
[519] dran pa khyab byed kyi rlung dang*/
[520] 'dzin pas lus kun khyab pa'i rlung dang lnga'o zhes so/
[521] /de dag kyang rim pa ltar/
[522] ye shes la snang*/
[523] sgron ma la snang*/
[524] shes pa la snang*/
[525] bsam pa la snang*/
[526] sems la snang ba'i rtsal byed pa'o/
[527] /lnga pa snying rje med pa las kyi rlung lnga ni/
[528] yang de las/
[529] snying rje med pa bskal pa las kyi rlung la'ang lnga ste/
[530] rnam par skyod byed kyi rlung dang*/
[531] rnam par sgrol byed kyi rlung dang*/
[532] rnam par zlog byed kyi rlung dang*/
[533] rnam par myur byed kyi rlung dang*/
[534] skad cig ma'i rlung dang lnga'o zhes so/
[535] /de dag kyang rim pa ltar/
[536] phung po la khyab/
[537] skad cig la khyab/
[538] bar do la khyab/
[539] rtog pa la khyab/
[540] skad cig ma bya rdzogs gsum la khyab pa'o/
[541] /de ltar nyi shu rtsa lnga yang rtsa ba lngar 'du la/
[542] de dag gi sgra bshad ni/
[543] rang shar las/
[544] yang dag pa'i sa la skyod par byed pa'i phyir na/
[545] skyod byed kyi rlung zhes bya'o/
[546] /dag pa ye shes kyi srog 'dzin pa'i phyir na srog 'dzin pa'i rlung zhes bya'o/
[547] /ye shes kyi 'od lnga rang chas su yod pa'i phyir na bkrag dang gzi mdangs skyed pa'i rlung zhes bya'o/
[548] /shes rab kyi yang dag pa'i dbyings su sgrol nus pa'i phyir na snying rje med pa bskal pa las kyi rlung zhes bya'o/
[549] /ye shes kyi snang pa dang 'du 'bral med par gnas pa'i phyir na me dang mnyam pa'i rlung zhes bya'o zhes so/
[550] /de ltar dngas ma'i rlung lnga la rig pa'i ye shes brten nas da lta snying ga na gnas pas ye shes kyi rang gdangs 'od lngar gsal ba'i gnad de yin no/
[551] /rig pa rlung dang bral dus ye shes dbyings  'khyil bas phyi nang gi mi mngon pa'ang rlung sems dag pa'i gnad la thug go
[552] /'dir cung zad bsdus te bshad na/
[553] ngo bo ka dag gi rig pa rin po che gsang ba'i sbubs rang bzhin gyis 'od gsal ba'i pho brang na ngo bo rang bzhin thugs rje gsum gyi bdag nyid du bzhugs so/
[554] /de'ang ngo bo skur bzhugs pas rang don mi gsal yang phyir snang sku'i 'char gzhi ma 'gags par rang gsal/
[555] rang bzhin 'od lnga'i 'char gzhi srog rlung yan lag bzhi gsung gi snying por ye gnas/
[556] thugs rje rang byung rig pa'i snying po mkhyen pa gnyis kyi ye shes su lhun gyis grub pas/
[557] sku dang ye shes 'du 'bral med pa'i gdongs pa las 'pho 'gyur med par bzhugs so/
[558] /mkhyen pa gnyis ni/
[559] ngo bo chos nyid nang gsal la ltos nas thams cad mkhyen/
[560] rnam pa chos can phyir gsal la ltos nas rnam pa thams cad mkhyen pa'i ye shes snang ba'o/
[561] /rlung lnga ni rtsa ba srog rlung thugs rje rig pa'i ye shes kyi cha las dag na sangs rgyas kyi ye shes dang*/
[562] ma dag na sems can kyi rtogs tshogs su 'char ba'i gzhi gyur pa'o/
[563] /de las 'phros pa yan lag gi rlung bzhi ni thugs rje'i rtsal las nyi ma las 'od zer lta bu ste/
[564] gyen du rgyu shes rab kyi rta dang*/
[565] thur du sel shes rab kyi zer gdangs 'od dang*/
[566] me dang mnyam smin par byed pa'i stobs can dang*/
[567] khyab byed rdzogs par byed pa'i stobs can bzhi ste/
[568] 'di dag kyang srog rlung tsam gyi cha la yod kyang*/
[569] dbyings su ni ma 'phros/
[570] 'phro gzhi ma 'gags pa'i snying po tsam du gnas te/
[571] snying po'i yan lag 'od du gsal ba'o/
[572] /de skad du yang kun gsal las/
[573] de yi sku yi bzhugs tshul ni/
[574] /stong gsal chu lbu'i gzugs brnyan bzhin/
[575] /de yi gsung gi gnas lugs ni/
[576] /yan lag rlung bzhi me stag zer bzhin du/
[577] /rig pa'i klong na gsal ba'o/
[578] /de yi thugs kyi gsal lugs ni/
[579] /srog rlung rang gi ngo bo ste/
[580] /phyogs lhung med pa'i shes rab me stag ltar/
[581] /snying po'i snying po ye shes lngar bzhugs so/
[582] /zhes so/
[583] /de'ang rnam par rtog pa gang gis kyang ma bslad pa'i ye shes te/
[584] bcos shing bsgyur ba dang*/
[585] ngos gzung zhing brdar gdags mi btub pa/
[586] sa gzhi dang nam mkha' lta bu/
[587] gsal bal cha phra bas sla lnga'i rgyab kyi me stag bzhin te/
[588] dbyings kyi snying po chos sku/
[589] de nyid rig par gnas pas kun gyi gzhi 'dzin no/
[590] /de'i bzhugs pa'i pho brang ni/
[591] de nyid las/
[592] chos kyi dbyings te stong khyab nam mkha' bzhin/
[593] /ces pas/
[594] chos kyi sku de rin po che'i sbubs na bzhugs tsam na/
[595] chos nyid dag pa'i ye gdangs zhes bya ste/
[596] /rig pa 'od gyi khang pa can/
[597] /'od kyi snang ba la bzhugs so/
[598] /de ni thog ma'i spyi gzhi rig pa'i dbyings zhes bya ste/
[599] rlung lnga dang 'brel pa bsgrub pa'i don to/
[600] /gnyis pa me lnga rgyas par bshad pa ni rang shar las/
[601] me la lnga ste/
[602] phyi nang kun gyi khyab byed kyi me dang*/
[603] phyi nang kun gsal gyi me dang*/
[604] phyi nang kun tu mnyam pa'i me dang*/
[605] phyi nang gi bya ba rtog pa'i me dang*/
[606] phyi nang gi bya ba grub pa'i me dang lnga'o zhes so/
[607] /de dag kyang rim pa bzhin/
[608] glo ba dang*/
[609] mig dang yan lag rnam pa lnga ste drug dang*/
[610] sha lpags bar dang*/
[611] rkang mthil gnyis dang*/
[612] lag mthil gnyis na gnas shing drod skyed do/
[613] /gsum pa sa la'ang lnga ste/
[614] de nyid las/
[615] sa la yang lnga ste/
[616] kun tu snang ba'i sa dang*/
[617] mi 'gyur ba rdo rje'i sa dang*/
[618] thams cad 'byung ba rin po che'i sa dang*/
[619] snang ba ston pa kun tu mtha' yas pa'i sa dang*/
[620] sgrub pa mthar phyin pa'i sa dang lnga'o zhes so/
[621] /de dag kyang rim pa bzhin/
[622] rig pa dang lhan cig
[623] sgron pa dang lhan cig
[624] thig le dang lhan cig
[625] ye shes dang lhan cig
[626] shes rab dang lhan cig brten par gnas so/
[627] /bzhi pa chu lnga yang rang shar las/
[628] chu rnams pa lnga ni/
[629] 'gyur ba med pa'i chu dang*/
[630] zhi ba gsal dag gi chu dang*/
[631] yon tan 'byung ba rgyas pa'i chu dang*/
[632] chags pa med pa'i chu dang*/
[633] 'dzin med rdzogs pa'i chu dang lnga'o zhes so/
[634] /de dag kyang rim pa ltar/
[635] rtsa thams cad dang*/
[### CITATION: From the Treasury of the Supreme Vehicle]