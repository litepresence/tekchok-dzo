1. སྒྲ་ཐལ་འགྱུར་ལས།
2. བསྟན་པ་འཇིག་པའི་ཉེ་རྒྱུན་ནི།
3. །དེ་དག་སོ་སོའི་གནས་དག་ཏུ།
4. །གང་ཟག་ལོག་སྲེད་ཅན་ཞེས་བྱ།
5. །རེ་རེ་དག་གིས་བསྟན་པ་ཀུན།
6. །འཇིག་པར་བྱེད་པའི་ཉེ་རྒྱུ་ཡིན།
7. །འདི་ཉིད་དང་པོ་མུན་པའི་དུས།
8. །འཛམ་བུ་གླིང་གི་ནུབ་ཕྱོགས་སུ།
9. །རྒྱལ་པོ་ལག་པ་སོར་མོ་དྲུག
10. །མདུན་ན་སོ་ལྷག་སྔོན་པོ་ཡོད།
11. །ལག་པ་གཡས་པའི་གྲུ་མོ་ལ།
12. །སྨེ་བ་ནག་པོ་སྡིག་པའི་དབྱིབས།
13. །རབ་ཏུ་འཇིགས་པ་ཡོད་པ་ཡིས།
14. །སངས་རྒྱས་བསྟན་པ་མུན་པར་འགྱུར།
15. །ལོ་ནི་དྲུག་ཅུའི་བར་ལ་འགྱུར།
16. །དེ་ནས་དཔལ་འཛིན་དང་པོས་འཛིན།
17. །སྟོང་དང་སུམ་བརྒྱ་འདས་འོག་ཏུ།
18. །ཡང་ནི་འཛམ་གླིང་བྱང་གི་ངོས།
19. །གཟི་བརྗིད་ལྡན་པའི་རི་ཡི་རྩར།
20. །དགེ་སྦྱོང་གཟུགས་ལ་བྱམས་སེམས་བྲལ།
21. །གཡས་པ་ལ་ནི་རྣ་བ་གཉིས།
22. །མིག་ནི་ཟུར་གསུམ་མས་ཡར་འགེབས།
23. །འདི་དང་མུ་སྟེགས་སྡེ་རྩོད་ནས།
24. །ལོ་ནི་དྲུག་ཅུ་མུན་པར་འགྱུར།
25. །དེ་འོག་བདེ་བའི་ལྷ་ཞེས་བྱ།
26. །ལོ་བརྒྱའི་བར་ལ་འཕེལ་བར་བྱེད།
27. །དེ་འདས་འཛམ་གླིང་བྱང་ཤར་དུ།
28. །ཆུ་བོ་རབ་མེད་འབབ་པའི་རྩར།
29. །རྒྱལ་པོའི་ལུས་ལ་བསོད་ནམས་ལྡན།
30. །མིག་ནི་གཅིག་ལས་མེད་པ་ལ།
31. །ཡན་ལག་རགས་ཤིང་ལུས་ཤེད་ཅན།
32. །འཕོང་དང་སྒྱུ་རྩལ་རྣམས་ཀྱིས་བརྒྱན།
33. །འདིས་ནི་ཆོས་བྱེད་བསྣུབས་ནས་ནི།
34. །ལོ་ནི་དྲུག་ཅུ་བསྟན་པ་ཉིད།
35. །འདིར་ནི་ནུབ་ནས་གཞན་དུ་འགྱུར།
36. །དེ་འདས་རང་སངས་རྒྱས་ཀྱི་གཟུགས།
37. །རྡོ་རྗེ་གདན་ནས་ནུབ་ཏུ་འབྱུང༌།
38. །དེས་ནི་བསྟན་པ་དམ་པ་ཉིད།
39. །ལོ་ནི་བརྒྱ་དང་ཉི་ཤུར་གནས།
40. །དེ་འདས་འོག་ཏུ་འཛམ་གླིང་དབུས།
41. །གསེར་གྱི་གྲོང་ཁྱེར་ཞེས་བྱ་བར།
42. །གནས་བརྟན་ལུས་ལ་ལྕེ་རྩེ་གཉིས།
43. །བོངས་ཆུང་ཡན་ལག་ཐུང་བ་ཞིག
44. །སྡེ་པ་རྩོད་ཅིང་མཚོན་ཆ་འཛིན།
45. །འདི་བྱུང་བས་ནི་མུན་པར་ཡང༌།
46. །ལོ་ནི་དྲུག་ཅུའི་བར་ལ་འགྱུར།
47. །དེ་འདས་འོག་ཏུ་འཛམ་གླིང་ཤར།
48. །ཆུ་བོ་དག་ནི་ལོ་ཀི་ཏ།
49. །གཡས་ཀྱི་ཕྱོགས་ཀྱི་འགྲམ་དག་ཏུ།
50. །དཔལ་གྱི་སེང་གེ་ཞེས་བྱ་བས།
51. །ལོ་ནི་སྟོང་དང་བཞི་བརྒྱར་གནས།
52. །དེ་ནས་ཡང་ནི་འཛམ་གླིང་དབུས།
53. །ཆུ་བོ་ཆེན་པོ་གངྒའི་འགྲམ།
54. །རྒྱལ་པོའི་བུ་ལ་དཔུང་པ་ནི།
55. །མར་གད་མདོག་དང་མཚུངས་པ་ལ།
56. །རབ་ཏུ་བྱུང་ལ་སོར་བཞིའི་ཚད།
57. །འདི་བྱུང་བས་ནི་མུན་པར་ཡང༌།
58. །ལོ་ནི་དྲུག་ཅུའི་བར་ལ་འགྱུར།
59. །དེ་འདས་འོག་ཏུ་ཀ་མ་ལ།
60. །ཤཱི་ལ་ཞེས་པའི་གཙུག་ལག་ཁང༌།
61. །དེ་ཡི་བདག་པོ་གཞོན་ནུའི་མགོན།
62. །འདིས་ནི་ལོང་སྟོང་བར་དུ་གནས།
63. །དེ་འོག་འཛམ་བུ་གླིང་གི་ལྷོ།
64. །ཚངས་པའི་གླིང་ཞེས་བྱ་བའི་གྲོང༌།
65. །དམངས་ཀྱི་རིགས་ལ་སེང་གེའི་མགོ