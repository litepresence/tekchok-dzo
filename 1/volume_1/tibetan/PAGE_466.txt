[19833] སྒྲོན་མ་སྤྱིའི་རྟེན་ནི་འཁོར་བ་དབྱིངས་སུ་གྲོལ་བའི་རྟེན་བྱེད་དེ།
[19834] ཐལ་འགྱུར་ལས།
[19835] ཡེ་ཤེས་དག་པའི་སྒྲོན་མའི་རྟེན།
[19836] །སྤྱིན་ནི་རྟེན་དང་བརྟེན་པ་ཡིས།
[19837] །འཁོར་འདས་ས་བོན་འཕེལ་བར་བྱེད།
[19838] །ཅེས་སོ།
[19839] །གཉིས་པ་སོ་སོའི་རྟེན་ལ་བཞི་ལས།
[19840] རྒྱང་ཞགས་ཀྱི་རྟེན་ནི་དག་མ་དག་གཉིས་སྣང་བའི་མ་དག་པ་དག་པར་གྲོལ་ནས་སྐུ་དང་ཡེ་་ཤེས་ལ་བརྟེན་པ་སྟེ།
[19841] དེ་ཉིད་ལས།
[19842] རྒྱང་ཞགས་རྟེན་ནི་སྣང་བ་ལས།
[19843] །དག་དང་མ་དག་བྱེ་བྲག་གིས།
[19844] །ལས་དང་ཚོགས་པ་དག་དང་ནི།
[19845] །སྐུ་དང་ཡེ་ཤེས་ཉིད་ལ་བརྟེན།
[19846] །ཞེས་སོ།
[19847] །ཤེས་རབ་ཀྱི་རྟེན་ནི་ཚིག་དོན་ལ་བརྟེན་པ་སྟེ།
[19848] ཡང་ཐལ་འགྱུར་ལས།
[19849] ཤེས་རབ་རང་བྱུང་རྟེན་ས་ནི།
[19850] །ཚིག་དང་ཡིན་མིན་རྟོག་པ་དང༌།
[19851] །གྲུབ་པའི་མཐའ་དང་ལྟ་སྒོམ་དང༌།
[19852] །ཆོས་ཉིད་ལ་ནི་བརྟེན་པའོ།
[19853] །ཞེས་སོ།
[19854] །ཐིག་ལེ་ནི་ཕྱི་ནང་གི་སྣང་ཤེས་གཉིས་ལ་བརྟེན་ཏེ།
[19855] དེ་ཉིད་ལས།
[19856] ཐིག་ལེ་སྟོང་པའི་སྟེན་ས་ནི།
[19857] རྣམ་ཤེས་ཉིད་དང་བར་སྣང་དང༌།
[19858] །རྩ་དང་རླུང་དང་ཐིག་ལེ་དང༌།
[19859] །ཡེ་ཤེས་དག་ལ་བརྟེན་པའོ།
[19860] །ཞེས་སོ།
[19861] །དབྱིངས་ནི་ཕྱི་ནང་གི་ཆོས་འོད་དང་སྐུ་ལ་བརྟེན་ཏེ།
[19862] སྔ་མ་ལས།
[19863] རྣམ་དག་དབྱིངས་ཀྱི་རྟེན་ས་ནི།
[19864] །སྨིན་མཚམས་ཉིད་དང་ནམ་མཁའ་དང༌།
[19865] །འོད་དང་ཐིག་ལེ་དག་དང་ཡང༌།
[19866] །སྣ་ཚོགས་སྐུ་ལ་བརྟེན་པའོ།
[19867] །ཞེས་སོ།
[19868] །བཞི་པ་བརྟེན་དང་ཡུལ་གྱི་ཁྱད་པར་ནི།
[19869] །ཚུར་སྒྲོན་མ་ལ་སོགས་པར་ལྡན་ཆོས་ཀྱི་ཡོན་ཏན་ལ་རྟེན་དང་བརྟེན་པར་བཞག་ལ།
[19870] ཕར་དེའི་སྣང་བ་ཤར་ས་ནི་ཡུལ་ཡིན་པའི་ཁྱད་ཡོད་ལ།
[19871] རྟེན་ས་བརྟེན་ཆོས་བརྟེན་ཚུལ་གསུམ་ཚོགས་པ་རྟེན་ཡིན་ལ།
[19872] །ཡུལ་ཡུལ་སྣང༌།
[19873] ཚོགས་པ་གསུམ་འདུས་པ་ཡུལ་གྱི་ཆོས་སོ
[19874] །ཁྱད་པར་དུ་མིག་རྒྱང་ཞགས་ཀྱི་སྒྲོན་མ་ལ་ཆོས་ཉིད་མངོན་སུམ་སྣང་བ་གོམས་པས་འཁོར་བ་འཇིག་ལ།
[19875] དེའང་རྟོག་དཔྱོད་ཟད་པ་ཤེས་རབ་ཀྱི་སྒྲོན་མས་རྟོགས་པ་བསྐྱེད།
[19876] ཐིག་ལེ་སྟོང་སྒྲོན་གྱི་མེ་ཏོག་མཐོང་བས་སྣང་བ་སྤེལ།
[19877] དབྱིངས་ཀྱི་སྒྲོན་མའི་འོད་གསལ་ཤར་བས་འཁྲུལ་སྣང་སྟོང་སྟེ།
