[4488] rang bzhin las gzhi dang snying po/
[4489] bcud gsum ste ming tha dad pa lngar brjod kyang*/
[4490] don ngo bo gcig las ma 'das te/
[4491] de nyid las/
[4492] gzhi gcig ngo bo'i khyad par las/
[4493] /thabs dang rang bzhin rgyud ces ni/
[4494] /btags pa tsam du de snang yang*/
[4495] /ngo bo gzhi gcig rang bzhin stong*/
[4496] /tha dad ma yin 'gyur ba med/
[4497] /dper na skye bu gang zhig la/
[4498] /ming ni mang po yod gyur na/
[4499] /gang nas bos kyang de ltar snang*/
[4500] /'gyur med don kyang de bzhin no/
[4501] /zhes so/
[4502] /gnyis pa tshig gi rgyud rgyas par bshad pa la gsum ste/
[4503] rnam grangs mdor bstan pa/
[4504] dgos ched rgyas par bshad pa/
[4505] go rims nges pas 'jug bsdu ba'o/
[4506] /dang po ni/
[4507] brjod bya rgya mtsho ltar zab cing rgya che bar ston pa rig pa rang shar gyi rgyud/
[4508] nyi ma ltar gsal bar ston pa rdo rje sems dpa' snying gi me long gi rgyud/
[4509] theg pa 'og ma rnams zil gyis gnon par ston pa seng ge rtsal rdzogs chen po'i rgyud/
[4510] mi 'gyur ba'i chos nyid ston pa ri rgyal lta bu'i rgyud dpal yi ge med pa/
[4511] 'khrul pa'i 'khor lo gcod par ston pa 'khor lo lta bu'i rgyud bkra shis mdzes ldan/
[4512] sde snod kun gyi sgo 'byed par ston pas lde mig lta bu'i rgyud sgra thal 'gyur/
[4513] gol sa gcod par ston pa ral gri lta bu'i rgyud kun tu bzang po thugs kyi me long*/
[4514] sgron ma'i snang ba stong par byed pas gsal shing lta bu'i rgyud sgron ma 'bar ba/
[4515] tshig don gser la g.yus spras pa ltar ston pas gser zhun lta bu'i rgyud nor bu 'phra bkod/
[4516] yid ches nges pa'i tshig gis bar ma do la gsal 'debs pas ma bu 'brel ba lta bu'i rgyud nyi zla kha sbyor/
[4517] me long gi nang du gzugs brnyan bstan pa lta bur dpe don sbyar te ston pas me long lta bu'i rgyud ngo sprod spras pa/
[4518] mu tig gi phreng ba rgyud legs pa ltar man ngag khrigs chags su ston pa mu tig phreng ba'i rgyud/
