[5626] shes na don chen po khong khrol ba la bsam nas 'dir legs par gtan la phab pa yin no/
[5627] /don gnyis pa gleng gzhi nges pa'i rnam grangs bshad pa la gnyis te/
[5628] spyir bstan pa dang*/
[5629] bye brag tu bshad pa'o/
[5630] /dang po ni/
[5631] gsang ba bla na med pa'i rgyud rnams kyi don dgongs pa rnam pa gnyis kyis bcings nas 'chad de/
[5632] rig pa rang snang gi blo can la dgongs nas/
[5633] rgyud kyi mtshan don dbye ba dang*/
[5634] dmigs pa yul gyi blo can rnams la dgongs nas rgyud kyi gzhung nges par bstan pa'o/
[5635] /de skad du yang thal 'gyur las/
[5636] e ma rgyud dag nges 'byung ba/
[5637] /dgongs pa rnam pa gnyis yin te/
[5638] /rig pa rang snang blo can la/
[5639] /rgyud kyi mtshan don rnam phye ste/
[5640] brda dang sgra dang don gsum gyis/
[5641] /chos nyid mngon sum lam byas te/
[5642] /khams gsum 'khor ba rgyun bcad nas/
[5643] /phyi phyir bzlog pa med pa yis/
[5644] /zad pa'i mtshan nyid shes pa'o/
[5645] /dmigs pa yul gyi blo rnams la/
[5646] /rgyud kyi gzhung don rnam phye ste/
[5647] /gang la gang mos nges pa'i gnad/
[5648] /re re dag la gnad btsugs nas/
[5649] /'bral ba med par yongs rtogs te/
[5650] /'khor ba dag la gnas pa min/
[5651] /spros pa dag la dga' ba'i mi/
[5652] /sna tshogs thabs la bslabs gyur na/
[5653] /des kyang so so'i dngos grub brnyes/
[5654] /dgongs pa'i gnad don man ngag ni/
[5655] /so so'i skabs nas shes par bya'o/
[5656] /zhes so/
[5657] /'di la bshad tshul bzhis gang zag gi blo rigs rnams grol bar rnam par dbye na/
[5658] blo spros pa dang bcas pa rnams kyi don du gleng gzhi phun sum tshogs pa'i tshul gyis rgyud phyi ltar bshad pa dang*/
[5659] blo spros pa med pa rnams kyi don du gzhung gi don man ngag nges pa nang ltar bshad pa dang*/
[5660] blo shin tu spros pa med pa rnams kyi don du mtshan rang gzhung du rtogs par bya ba'i phyir gsang ba ltar bshad pa dang*/
[5661] blo rab tu spros pa med pa rnams kyi don du rgyud kyi don bsdus pa gsang ba bla na med pa rdzogs pa chen po ltar bshad pa'o/
[5662] /dang po ni/
