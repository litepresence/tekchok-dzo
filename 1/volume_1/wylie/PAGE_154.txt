[5982] sbyong rgyud las/
[5983] sangs rgyas kun bas sngar sangs rgyas/
[5984] /mi shes dri ma kun bcom pa/
[5985] /rdo rje rdo rje 'dzin rgyal po/
[5986] /rdo rje rdo rje rdo rje 'dzin/
[5987] /phyag na rdo rje phyag chen po/
[5988] /zhes so/
[5989] /'di skad bdag gis thos pa dus gcig na zhes pa/
[5990] phyag na rdo rje bdag gis sngon ston pa kun tu bzang po rdo rje 'chang chen po la dngos su thos pa'i dus na zhes pas/
[5991] sdud pa po'i chos de sngon gyi rgyal bas thugs nyams su bzhes nas sangs rgyas pa'o snyam pa dang*/
[5992] brgyud pa bar ma chad pa dang*/
[5993] dus gsum gyi chos kyi rnam grangs don mthun pa dang*/
[5994] 'khor la yid ches bskyed pa'i phyir bstan pa ste/
[5995] thal 'gyur las/
[5996] theg gzhan rnams dang sgo bstun phyir/
[5997] /thun mong dag gi gleng gzhi yis/
[5998] /sdud po rang gi 'khor rnams la/
[5999] /yid ches bya phyir bstan pa ste/
[6000] /gdul gzhi las ni 'dul byed du/
[6001] /byung bas bstan pa gnas par byed/
[6002] /ces so/
[6003] /gsum pa phyin ci log gi rtsod pa spang ba ni/
[6004] blo gros kyi mig zum pas chos kyi grangs rlabs po che'i gzugs la lta ba'i go skabs med pa dag na re/
[6005] mdo rgyud gzhan nas 'di skad bdag gis thos zhes gsungs kyis/
[6006] bstan ces pa 'di mi 'byung bas bcos ma'o zhes smra na/
[6007] bstan pas bcos mar 'gyur na/
[6008] bde mchog rtsa rgyud las/
[6009] de nas gsang ba bstan par bya/
[6010] /zhes gsungs pas/
[6011] de yang bco mar thal ba'i skyon yod do/
[6012] /yang lan gnyis bstan pa 'di mi 'thad do zhe na/
[6013] dbyangs su bsnyad pa'i sde ril po mi 'thad par thal te/
[6014] lhug pa re'i rjes la tshigs bcad res bskyar nas ston pa'i phyir dang*/
[6015] /mtshan lan gnyis bstan pa'ang mi 'thad par thal lo/
[6016] /des na don gyi rgyud 'byung bar ston pa thun mong ma yin pa'i gleng gzhi yin la/
[6017] tshig gi rgyud 'byung bar mtshon pa thun mong gi gleng gzhi yin pas/
[6018] mi 'gal ba'i steng du slar la shin tu 'brel bar bstan pa yin no/
[6019] /de dag gis gleng gzhi nges pa'i don bstan te/
