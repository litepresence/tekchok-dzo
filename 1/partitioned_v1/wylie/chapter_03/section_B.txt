[2903] mi slob pa'i lam mngon du byed pa'o/
[2904] /gsum pa mthar phyin pa'i 'bras bu ni/
[2905] kun tu 'od kyi sa la rang don du chos sku dang*/
[2906] gzhan don gzugs sku dam pa gnyis thob nas/
[2907] ji lta ba dang ji snyed pa mkhyen pa'i ye shes gnyis kyis gzigs te/
[2908] sems can gyi don 'khor ba ma stongs kyi bar du mdzad de/
[2909] 'jug pa las/
[2910] zhi sku dpag bsam shing ltar gsal gyur la/
[2911] /yid bzhin nor bu ji bzhin rnam mi rtog
[2912] /'gro grol bar du 'jig rten 'byor slad rtag
[2913] /'di ni spros dang bral la snang ba yin/
[2914] /zhes gsungs so/
[2915] /'di dag gi tshul rgyas par ni/
[2916] rig pa rang shar las/
[2917] byang chub sems dpa'i theg pa ni/
[2918] /'jug pa'i sgo ni bden pa gnyis/
[2919] /don dam dang ni kun rdzob bo/
[2920] /bsrung ba'i tshul khrims yan lag ni/
[2921] /sdom pa brgyad cu rtsa lnga'o/
[2922] /lta ba stong nyid ye shes so/
[2923] /don dam kun rdzob 'di lta ste/
[2924] /kun rdzob rnam pa gnyis su 'dod/
[2925] /log pa dang ni yang dag go
[2926] /log pa'i kun rdzob 'di lta ste/
[2927] /btags par snang ba thams cad kun/
[2928] /mthun par snang la don byed nus/
[2929] /brtags na ngo bo nyid kyis dben/
[2930] /don ni med pa ltar snang ngo*/
[2931] /de ni log pa'i kun rdzob bo/
[2932] /yang dag kun rdzob 'di lta ste/
[2933] /dge ba bcu yi las rnams dang*/
[2934] /dkar por gyur pa'i bsam pa dang*/
[2935] /mos pa'i bsam pa ji snyed pa/
[2936] /yang dag kun rdzob chen por 'dod/
[2937] /sbyin pa la sogs tshul khrims dang*/
[2938] /de bzhin ting 'dzin la sogs rnams/
[2939] /yang dag kun rdzob chen po'o/
[2940] /don dam la yang rnam pa gnyis/
[2941] /mtshan ma tshig gi don dam dang*/
[2942] /yang dag sems kyi don dam mo/
[2943] /mtshan ma tshig gi don dam gyis/
[2944] /thams cad sun 'byin rtsod pa'o/
[2945] /de yang tshad ma'i rigs pa ni/
[2946] /gang de nyid la de ltar snang*/
[2947] /tshig gi stong pa chen po la/
[2948] /don la stong zhing ma rtogs pa'o/
[2949] /mtshan ma tshig gi don dam mo/
[2950] /yang dag sems kyi don dam ni/
[2951] /stong pa cang med sgom par 'dod/
[2952] /dper na nam mkha' stong pa bzhin/
[2953] /stong pa'i don nyid de bzhin nyid/
[2954] /stong nyid phyam chad mu med do/
[2955] /zhes ni spyod cing chags pa'o/
[2956] /lam ni 'di ltar 'dod pa'o/
[2957] /sa la sbyang bar 'dod pa'o/
[2958] /de yang drod skye bzod pa dang*/
[2959] /rtse mo 'jig rten chos mchog go
[2960] /drod la rnam pa gsum gyis bstan/
[2961] /phyi dang nang dang gnyis ka'o/
[2962] /phyi yi drod skye 'di lta ste/
[2963] /gnyis pa dri ma med pa las/
[2964] /dngos por snang ba stong pa skye/
[2965] /de ni ting 'dzin nyams len te/
[2966] /sa gnyis dag la skye bar gsungs/
[2967] /nang gi drod ni drug pa la/
[2968] /stong pa rig byed dag tu rtogs/
[2969] /gnyi ka'i drod ni 'di lta ste/
[2970] /bdun pa dag las skye bar gsungs/
[2971] /brgyad pa bzod pa thob pa ste/
[2972] /dgu pa rtse mo mthar phyin no/
[2973] /bcu pa 'jig rten chos kyi mchog
[2974] /de bzhin du sa bcu thob par 'dod/
[2975] /de ni byang chub theg pa ste/
[2976] /stong pa'i tshig med yi ge med/
[2977] /cang med stong par 'dod pa'o/
[2978] /zhes gsungs so/
[2979] /don gnyis pa grub pa'i mtha' rgyas par bshad pa la gnyis te/
[2980] sems tsam pa dang dbu ma pa'i lugs rgyas par bshad pa'o/
[2981] /dang po la'ang dkar dmar sna tshogs su snang ba shes pa dang bcas pa 'di thams cad rang gi sems kyi rnam par bden par 'dod pa sems tsam rnam bden pa dang*/
[2982] shes pa'i rnam par rdzun par 'dod pa sems tsam brdzun pa gnyis las/
[2983] dang po ni don du snang ba rang gi shes pa'i rnam pa phyir shar ba tsam ste/
[2984] rdzing 'gram gyi nor bu'i shing gi yal ga la btags pa'i nor bu ke ke ru'i gzugs brnyan chu nang du shar ba na nor bu'i rnam pa phyi rol tu shar ba bzhin no zhes 'dod do/
[2985] /'di la dbye na/
[2986] rnam pa'i grangs de nyid la shes pa'i grangs kyang de snyed du 'dod pa dang*/
[2987] rnam pa dang shes pa sgong bkas pa ltar 'dod pa dang*/
[2988] rnam pa dang shes pa sna tshogs gnyis med du 'dod pa gsum las/
[2989] dang po ni sgra thos pa'i dus ni sgra 'dzin shes pa gcig pu skye'i/
[2990] gzugs la sogs pa 'dzin pa'i shes pa mi skye ba ltar/
[2991] yul gang la 'jug pa de'i shes pa skye'i gzhan mi skye bas/
[2992] rnam pa'i grangs ji snyed pa'i shes pa 'dod pa'o/
[2993] /gnyis pa ni phyi rol sna tshogs su snang ba'ang shes pa las byung la/
[2994] de 'dzin pa'i shes pa'ang sems las byung bas/
[2995] sgo nga bkas pa ltar rnam pa dang shes pa yul yul can sems gcig la shar ba ste/
[2996] da lta yul 'dzin pa na phyi rnam pa'i shes pa gcig la nang 'dzin byed kyi shes pa gcig shar ba yang*/
[2997] thog ma med pa'i bag chags kyis de ltar gnyis su snang yang*/
[2998] rang rig pa gcig pu las gzhan du grub pa med pas  sgo nga bkas pa lta bu'o/
[2999] /'o na phyi rnam pa'i shes pa gcig la de'i tshe 'dzin pa'i shes pa gcig byung dus rtog gnyis cig car 'gyur ro zhe na/
[3000] mi 'gyur te/
[3001] rnam pa'i shes pa de rtog med yin pa'i phyir ro zhes 'dod do/
[3002] /gsum pa ni phyi yul gyi rnam pa sna tshogs su snang yang*/
[3003] nang 'dzin byed kyi shes pa gcig gis shes te/
[3004] mkhar gyi nang na spre'u cig 'jug pa myur bas/
[3005] glo skar bzhir ske rib rib byung nas blta blta ba ltar/
[3006] sgo lnga la shes pa gcig gis zhugs nas yul rig pa'o/
[3007] /rig dus na'ang rnam dang shes pa gnyis ka sems gcig gi rang bzhin du tha mi dad de/
[3008] rmi lam gyi snang ba dang 'dzin byed rang du snang ba gnyis ka yang gnyid gcig gi shes par tha mi dad pa bzhin no zhes 'dod do/
[3009] /gnyis pa rnam rdzun pa ni/
[3010] phyi don yi rnam pa shes pa la 'khrul par snang ba'i bag chags rdzun pa ba yin gyi/
[3011] shes par bden pa ma yin la/
[3012] de mjal byed kyi shes pa yang rdzun pa bas gzhal gyi/
[3013] myong ba bden pa bas gzhal ba ni med de/
[3014] yul shes gnyis ka yang 'khrul snang rdzun pa ba'i rang bzhin tsam du 'dod do/
[3015] /'di la dbye na dri bcas rdzun pa bar 'dod pa dang*/
[3016] dri med dag pa bar 'dod pa gnyis las/
[3017] dang po ni da lta'i rnam pa sna tshogs su snang ba dang*/
[3018] de 'jal ba'i shes pa gnyis ka blo'i dri ma nyid snang ba tsam las/
[3019] don dam par gnyis su med pa'i ye shes khams kyi yon tan dang bcas pa tsam zhig yod kyi/
[3020] rnam shes su grub pa ni ci yang med do/
[3021] /sangs rgyas kyi chos sku lhag ma med pa no/
[3022] gnyis su med pa'i ye shes nyid de/
[3023] dri ma med pa'i de bzhin nyid yin la/
[3024] lhag bcas kyi gnas skabs na bag la nyal gyi dri ma cung zad yod pas 'khrul par snang ba gzigs pa dang*/
[3025] ro rgyab snyung ba la sogs pa yod do zhes pa dang*/
[3026] da lta sems la nyon mongs pa dang ye shes 'dres par gnas pa'i dri ma nyon mongs pa'i cha rdzun pa ba bsal bas/
[3027] lhag ma med pa'i ye shes dag pa mngon du byed pa'o zhes 'dod do/
[3028] /dag pa ba ni rnam pa dang rnam shes brdzun pa tsam du'ang grub pa med de/
[3029] mngon par chags pa dag gis na chung yid la byed pa goms pa las/
[3030] ji zhig na bsam ma dgos par/
[3031] de'i byad bzhin gyi snang ba med pa gsal snang du shar ba bzhin no/
[3032] /des na yul gyi rnam pa dkar dmar sna tshogs su snang ba dang*/
[3033] 'jal byed kyi blo gnyis ka med bzhin du snang ba gzugs brnyan lta bu ste/
[3034] de'i don nyams su myong ba'i so so rang gi rig pa'i ye shes tsam zhig don dam par yod do zhes 'dod do/
[3035] /gnyis pa dbu ma pa la rang rgyud pa dang*/
[3036] thal 'gyur ba gnyis las/
[3037] dang po ni 'di ltar sna tshogs su snang ba'i rnam pa dang 'jal byed med pa gsal snang tsam du ma zad don dam par so so rang gi rig pa'i ye shes de yang rang bzhin gyis ngo bo nyid med pa'o zhes 'dod do/
[3038] /'di la dbye na sgyu ma don dam du 'dod pa dang*/
[3039] rab tu mi gnas pa gnyis las/
[3040] dang po ni/
[3041] yul yul can du grub pa med la/
[3042] ma grub pa rig pa'i ye shes smra bsam brjod med tsam zhig don dam par sgyu ma'i tshul du yod pas/
[3043] bsgom pa'i yon tan sa lam dang*/
[3044] mthar phyin pa'i 'bras bu sangs rgyas kyi ye shes sgyu ma lta bu thob nas chos kyi sku'i ngang nas sgyu ma lta bus don mdzad pa yin te/
[3045] yum bar ma las/
[3046] chos thams cad rmi lam lta bu sgyu ma lta bu/
[3047] /mya ngan las 'das pa yang rmi lam lta bu sgyu ma lta bu/
[3048] mya ngan las 'das pa bas ches lhag pa'i chos shig yod na/
[3049] de yang rmi lam lta bu sgyu ma lta bu zhes so/
[3050] /chos thams cad ni yul shes sna tshogs pa thams cad do/
[3051] /mya ngan las 'das pa ni gzugs sku brnyes nas don mdzad pa'o/
[3052] /de bas lhag pa'i chos ni so so rang gi rig pa'i de bzhin nyid dang chos sku dam pa'o zhes 'dod do/
[3053] /'di la'ang sgyu ma rigs grub tu 'dod pa dang*/
[3054] sgyu ma ltar snang du 'dod pa dang*/
[3055] sgyu ma tsam por 'dod pa la sogs pa rnam grangs rab tu mang ste/
[3056] rang rgyud 'og ma ba zhes grangs pa yin no/
[3057] /gnyis pa ni don dam par sgyu ma tsam du'ang mi gnas te/
[3058] yul dang rnam pa med pas de med par myong ba'i so so rang rig kyang med pa ni/
[3059] mo gsham gyi bu med pas de 'jal byed kyi shes pa med pa bzhin no/
[3060] /kun rdzob la bden par med pas don dam la gang yang mi gnas te/
[3061] rmi lam sad pa'i dus na rta glang gi snang  'gags kyang*/
[3062] dang po med pas don la 'gag rgyur ma grub pa bzhin no/
[3063] /yum bar ma las/
[3064] don dam par ni 'khor ba yang med/
[3065] mya ngan las 'das pa yang med/
[3066] stong pa nyid kyang med de/
[3067] tshig gis bla dgas tsam du bas lags so zhes gsungs pa lta bu'o zhes 'dod do/
[3068] /'di la kun rdzob rab tu mi gnas pa dang*/
[3069] rgyu mtshan mi gnas pa dang*/
[3070] ldog cha mi gnas pa dang*/
[3071] ldog byed mi gnas pa dang*/
[3072] gcig mi gnas pa dang*/
[3073] du ma mi gnas pa dang*/
[3074] gcig dang du ma dang bral ba mi gnas pa dang*/
[3075] snang tsam rab tu mi gnas pa la sogs pa rnam grangs dpag tu med pa yod de/
[3076] dbu ma rang rgyud gong ma ba zhes grags so/
[3077] /dbu ma thal 'gyur ba ni/
[3078] de ltar don dam par ma grub pa dang*/
[3079] kun rdzob tu snang tsam sgyu mar grub pa la sogs pa thams cad bkag nas/
[3080] yod med kyi mtha' las 'das pa'i rang bzhin khas len thams cad dang bral bar 'dod de/
[3081] 'phags pa ting nge 'dzin gyi rgyal po las/
[3082] rtag dang mi rtag 'di yang mtha' yin te/
[3083] /yod dang med ces bya ba gnyis ka mtha'/
[3084] /de phyir gnyis ka'i mtha' ni rnam spangs nas/
[3085] /mkhas pas dbus la'ang gnas par mi byed do/
[3086] /zhes pa dang*/
[3087] dkon mchog ta la la'i mdo las/
[3088] /de bzhin gshegs pa rtag tu skye med chos/
[3089] /chos rnams thams cad bde bar gshegs dang 'dra/
[3090] /byis pa'i blo can mtshan mar 'dzin pas na/
[3091] /'jig rten dag na med pa'i chos la spyod/
[3092] /ces pa dang*/
[3093] rtsa ba shes rab las/
[3094] gang gi rten cing 'brel par 'byung*/
[3095] /'gag pa med pas skye med pa/
[3096] /chad pa med pas rtag med pa/
[3097] /'ong ba med pas 'gro med pa/
[3098] /tha dad don min don gcig min/
[3099] /spros pa nyer zhi zhir bstan pa/
[3100] /rdzogs pa'i sangs rgyas smra rnams kyi/
[3101] /dam pa de la phyag 'tshal lo/
[3102] /zhes pa dang*/
[3103] rtsod bzlog las/
[3104] gal te ngas dam bcas 'ga' yod/
[3105] /de tshe nga la skyon 'di yod/
[3106] /nga la dam bca' med pas na/
[3107] /nga ni skyon med kho na yin/
[3108] /ces pa dang*/
[3109] dgag bya ci yang med pas na/
[3110] /nga ni ci yang mi 'gog go
[3111] /de phyir dgag pa byed do zhes/
[3112] /skur pa de ni khyod kyis btab/
[3113] /ces so/
[3114] /de'ang blos bkod pa'i grub mtha' gang yang med de spros pa zhi ba'i phyir ro zhes 'dod cing*/
[3115] sna tshogs su snang tsam 'jig rten pa ji ltar 'jog pa ltar brda shes pa'i yan lag tu bzhag kyang*/
[3116] de yang khas len med pas/
[3117] chos su snang ba bden rdzun las 'das pas yod med kyi mtha' dang da lta'i dus nas bral bar 'dod do/
[3118] /'di ni sangs rgyas pa rnams kyi grub pa'i mtha' smra ba rnams kyi rtse mo yin no/
[3119] /'di'i gzhung chen po dbu ma rigs pa'i tshogs drug ste/
[3120] rtsa ba shes rab/
[3121] rig pa drug cu pa/
[3122] stong nyid bdun cu pa/
[3123] zhib mo rnam 'thag
[3124] rtsod pa bzlog pa
[3125] tha snyad bsgrub pa'o/
[3126] /de yang 'phags pa klu sgrub kyi zhal snga nas/
[3127] bka' dang po bden pa bzhi'i chos kyi 'khor lo'i 'grel bar gtam gyi tshogs mdzad do/
[3128] /bar pa mtshan nyid med pa'i chos kyi 'khor lo'i 'grel par rigs pa'i tshogs mdzad do/
[3129] /tha ma don dam rnam par nges pa'i chos kyi 'khor lo'i 'grel par bstod pa'i tshogs mdzad do/
[3130] /de'i phyir slob dpon 'di ni sangs rgyas gnyis pas chos kyi 'khor lo bskor ba ste/
[3131] 'di'i bstan bcos rnams kyang bka' dang khyad par med pa yin no/
[3132] /don bzhi pa bya ba rgyud kyi theg pa gtan la dbab pa la gnyis te/
[3133] rgyu'i theg pa las khyad par du 'phags tshul bstan pa dang*/
[3134] khyad par can gyi theg pa nyid bshad pa'o/
[3135] /dang po ni mtshan nyid kyi theg pa rgyu la 'bad pa cher byas nas tshegs chen pos bsgrub dgos pa las/
[3136] sngags ni rgyu la ltos nas 'bras bu smin zin pas 'bad rtsol chung ngus sangs rgyas thob pas 'phags pa dang*/
[3137] rgyu nas lam lnga sa bcu dka' ba chen pos bskal pa grangs med mang po na sangs rgya la/
[3138] sngags ni rab tshe gcig
[3139] 'bring bar do/
[3140] tha mas kyang skye ba brgyud nas sangs rgyas bas dus myur bas kyang 'phags pa dang*/
[3141] rgyus dang po bden pa mthong ba la'ang tshogs dpag med sogs dgos la/
[3142] sngags kyi dkyil 'khor tshogs mchod la sogs pa phra mos 'grub pas kyang 'phags pa dang*/
[3143] rgyus lam thad drang du stong par mi byed de/
[3144] drang don dang nges don/
[3145] dgongs pa dang ldem dgongs su bstan nas  rnam par 'jog la/
[3146] sngags ni lam cig car thang drang du bstan pas nye zho dang bar chad med pa'i phyir 'phags pa yin no/
[3147] /mdor bsdu na/
[3148] rgyu'i theg pa bas sngags kyi theg pa 'dod pa'i don bsgrub pa la/
[3149] thabs mang ba dang*/
[3150] dka' ba med pa dang*/
[3151] ma rmongs pa dang*/
[3152] dbang po rnon pos myur du 'grub pa'i tshul gyis 'phags te/
[3153] tshul gsum pa'i sgron me las/
[3154] don gcig na yang ma rmongs dang*/
[3155] /thabs mang dka' ba med pa dang*/
[3156] /dbang po rnon po'i dbang byas nas/
[3157] /sngags kyi theg pa khyad par 'phags/
[3158] /zhes so/
[3159] /gnyis pa la lnga las/
[3160] ngo bo ni rang byung gi ye shes dbyings 'od gsal gyi bden pa thad drang du rtogs pa'i thabs mchog tu gsang ba/
[3161] bskyed rdzogs lhun grub kyi dbyings la 'jal ba'i rnam grangs so/
[3162] /nges tshig ni nyon mongs pa las skyob pa dang byang chub myur du 'grub pa la mchog tu bsngags pas na sngags so/
[3163] /dgos pa ni dbang po rnon po'i rnon po myur du grol bar byed pa'o/
[3164] /'bras bu ni tshe gcig gam bar do'am rgyud nas mgon po rdo rje 'chang gis mchog 'grub pa'o/
[3165] /dbye na gnyis te/
[3166] phyi thub pa rgyud kyi theg pa dang*/
[3167] nang pa thabs kyi rgyud kyi theg pa'o/
[3168] /de skad du yang*/
[3169] rig pa rang shar las/
[3170] rdo rje'i theg pa rnam pa gnyis/
[3171] /phyi pa thub pa rgyud dang ni/
[3172] /nang pa thabs kyi rgyud du gsungs/
[3173] /zhes so/
[3174] /sngags la rgyud du 'jog pa ci yin zhe na/
[3175] gtso bor gang zag gi rgyud dbyings kyi 'od gsal 'jal bas na de skad ces brjod pa yin no/
[3176] /dang po la'ang dbye na gsum ste/
[3177] bya ba rgyud kyi theg pa krI ya dang*/
[3178] /gnyis ka rgyud kyi theg pa u pa ya dang*/
[3179] rnal 'byor rgyud kyi theg pa yo ga'o/
[3180] /de skad du/
[3181] de nyid las/
[3182] phyi pa rgyud la rnam gsum ste/
[3183] krI ya u pa yo ga'o/
[3184] /zhes so/
[3185] /dang po ni/
[3186] dag pa gsum dang gtsang sbra spyod pas bdag dang lha gnyis rje dang 'bangs kyi tshul du bsgrub pas dngos grub thob par 'dod pa'o/
[3187] /'di la dbye na gnyis te/
[3188] dag pa gtso bor byed pa dang*/
[3189] dmigs pa gtso bor byed pa'o/
[3190] /dang po ni khrus dang gtsang sgra nas zhugs nas lus dag pa lha'i skur sgom pa ste/
[3191] khrus gsum byed pa dang*/
[3192] gos gsum brje ba dang*/
[3193] dkar gsum bsten pa dang*/
[3194] dngar gsum bsten pa la sogs pa'o/
[3195] /'og ma las 'di 'phags tshul ni/
[3196] kun rdzob snang tshod du bden par mi 'jog par/
[3197] dmigs pa gsum ste sku gzugs brnyan la dmigs pas snang ba thams cad gzugs kyi lhar gsal thebs te/
[3198] gzugs ma spangs pas gcig dang du ma'i mtha' la mi gnas/
[3199] gsung yig 'bru la dmigs pas grag pa thams cad sgra'i lhar gsal bas sgra tshig bzlas par 'gyur te/
[3200] mu bzhi'i skye ba 'gag pa la mi gnas te/
[3201] grag tshad sgra'i lha las gzhan ma yin/
[3202] /thugs phyag mtshan la dmigs pas dran bsam thams cad ting nge 'dzin gyi lhar gsal bas/
[3203] rtog pa thams cad bsam gtan las mi 'da' bas rten 'brel chen po la mi gnas pas/
[3204] kun rdzob tsam du yang ma byung ma skyes pa'o/
[3205] /don dam par yi dam gyi lha ye shes sems dpa' dang*/
[3206] bdag dang tshig sems dpa' gnyis rje khol gyi rnam pa ltar bltas pas bar chad zhi zhing dngos grub thob ste/
[3207] thun mong gi dngos grub la brten nas kun rdzob mi spong*/
[3208] mchog gi dngos grub la brten nas don dam pa mi bsgrub pas khyad par du 'phags so/
[3209] /dmigs pa gtso bor byed pa ni bskyed rim dang rdzogs rim phra mos 'phro 'du dmigs pa'i lha sgom pa ste/
[3210] gzugs dang sgra dang rtog tshogs lha'i sku gsung thugs su dmigs pa'o/
[3211] /dag pas lus ngag gi gtsang sgra gtso bor byed pas/
[3212] dmigs pas sems kyi sgom pa gtso bor byed pa yin no/
[3213] /de skad du yang*/
[3214] rig pa rang shar las/
[3215] krI ya'i theg pa'i grub mtha' ni/
[3216] /'jug pa'i sgo ni dag pa gsum/
[3217] /khrus dang gtsang sbras 'jug pa'o/
[3218] /bsrung ba'i dam tshig 'di lta ste/
[3219] /lung gcig chu la mi btung zhing*/
[3220] /ma yengs ngang la spyod pa'o/
[3221] /bya ba dag pa rnams gsum byed/
[3222] /dag pa rnam gsum gang zhe na/
[3223] /lha dang dkyil 'khor dag pa dang*/
[3224] /rdzas dang longs spyod dag pa dang*/
[3225] /sngags dang ting 'dzin dag pa'o/
[3226] /rtogs pa'i lta ba 'di lta ste/
[3227] /lha dang rnal 'byor dag pa gnyis/
[3228] /rje dang 'bangs kyi tshul du lta/
[3229] /spang ba'i rim pa 'di lta ste/
[3230] /sha dang nya dang sgog pa dang*/
[3231] /de bzhin chang la sogs pa spong*/
[3232] /ting nge 'dzin la zhen pa'o/
[3233] /krI ya'i theg pa de bzhin no/
[3234] /zhes so/
[3235] /don lnga pa gnyis ka rgyud kyi theg pa u pa ya ni/
[3236] spyod pa krI ya ltar byed la lta ba yo ga ltar 'dod pas na/
[3237] ma ning gi theg pa zhes bya'o/
[3238] /de yang khrus dang gtsang sbra la gnas pas sgo gsum dag par byas nas/
[3239] dmigs pa mngon byang lnga la sogs pas dkyil 'khor rgyal mchog la sogs pa bsgrub pa'o/
[3240] /de yang rig pa rang shar las/
[3241] u pa ya ni 'di lta ste/
[3242] /lta ba yo gar lta ba la/
[3243] /spyod pa krI yar spyod pa'o/
[3244] /de phyir gnyis ka'i rgyud ces grags/
[3245] /zhes so/
[3246] /don drug pa rnal 'byor rgyud kyi theg pa yo ga ni/
[3247] mngon byang lnga'i sgo nas bdag dang lha gnyis spun dang grogs ltar lta bas dam tshig dang gtsang sbra spyod pa ste/
[3248] 'bras bu 'khor lo tshogs chen gyis thob par 'dod pa'o/
[3249] /dbye na las gtso bor bad pa dang*/
[3250] ting nge 'dzin gtso bar byed pa'o/
[3251] /dang po ni cho ga bya ba'i las byed pa ste/
[3252] las rgyal mchog dang*/
[3253] dkyil 'khor rgyal mchog gnyis las/
[3254] las la las thor bu ba dang*/
[3255] las rgyal mchog la brten pa gnyis las/
[3256] thor bu ba ni cho ga'i yan lag gang rung cig la brten nas byang chub 'dod pa ste/
[3257] mchod pa dang*/
[3258] gtor ma dang*/
[3259] sbyin sreg dang*/
[3260] bsnyen pa lta bu cig la rgyun du 'bad pa'o/
[3261] /las rgyal mchog ni de thams cad dkyil 'khor bsgrub pa'i yan lag tu nyams su len pa ste/
[3262] gtor ma dang sbyin sreg la sogs pa lnga'am drug gis byang chub thob par 'dod pa'o/
[3263] /dkyil 'khor rgyal mchog ni/
[3264] sa'i cho ga nas dbang bskur ba yan chod brten nas gang zag gcig sangs rgyas bar 'dod pa'o/
[3265] /ting nge 'dzin gtso bor byed pa ni/
[3266] sbyor ba dang po'i ting nge 'dzin dang*/
[3267] yongs su dag pa'i ting nge 'dzin la brten na/
[3268] lha gcig sgom yang rung*/
[3269] dkyil 'khor lo sgom yang rung ste/
[3270] mngon byang lngas bskyed pa ni/
[3271] gdan nyi ma dang zla ba la brten nas thabs dang shes rab mngon par byang chub pa ni pad+ma'i steng du brtsegs mar bsgom pa las byung ba dang*/
[3272] sku yongs su rdzogs par rgyan cha'i sgo nas skye mched rnam par dag par mngon par byang chub pa dang*/
[3273] gsung yig 'bru A li kA li'i 'khor lo la brten nas sgra tshig ming gi rnam pa rnams mngon par byang chub pa dang*/
[3274] thugs phyag tshan rdo rje dang*/
[3275] 'khor lo dang rin po che la sogs pa'i sgo nas so so'i rigs kyi sangs rgyas su mngon par byang chub pa dang*/
[3276] rnam dag ye shes sems dpa'i sgo nas chos nyid rnam par dag par mngon par byang chub pa dang lnga bsgoms pa las/
[3277] phyi phung po dang 'byung ba lnga rnam par dag pa dang*/
[3278] nang du las dang nyon mongs pa lnga rnam par dag pa dang*/
[3279] gsang bar yul dang dbang po lnga rnam par dag nas/
[3280] rigs lnga'i sangs rgyas su bdag nyid gyur pa ni/
[3281] yi dam gyi lha dang bdag gnyis spun dang grogs ltar bsgoms pas/
[3282] lha la bzang rgyu med par shes te/
[3283] dngos  grub rang las 'byung ba dang*/
[3284] bdag ngan rgyu med par rtogs pas da lta nyid du sgyu lus lha'i skur gsal bar nus pas 'og ma las khyad par du 'phags so/
[3285] /de yang bskyed rgyu'i lha dang bdag gnyis gnyis su med par rtogs pas/
[3286] don dam dang kun rdzob kyi ming med pa'o/
[3287] /'di dag kyang*/
[3288] rang shar las/
[3289] yo ga'i grub mtha' 'di lta ste/
[3290] 'jug pa'i sgo ni mngon par byang chub lnga/
[3291] rtogs pa'i lta ba lha dang grogs po'i tshul/
[3292] bsrung ba'i dam tshig ma khrel rnam gsum bsrung*/
[3293] /spyod pa dag ni dgag sgrub med pa'o/
[3294] /byang chub lnga po 'di lta ste/
[3295] /gdan gyi sgo nas byang chub dang*/
[3296] /sku yi sgo nas byang chub dang*/
[3297] /phyag mtshan sgo nas byang chub dang*/
[3298] /bskyed pa'i sgo nas byang chub dang*/
[3299] /yig 'bru'i sgo nas byang chub bo/
[3300] /de ltar byang chub lnga po spyod/
[3301] /ma khrel gsum po gang zhe na/
[3302] /yi dam lha yis ma khrel dang*/
[3303] /dpon slob mched kyis ma khrel dang*/
[3304] /rang gi sems kyis ma khrel pa'o/
[3305] /lha dang rnal 'byor bdag nyid kyang*/
[3306] /spun dang grogs po'i tshul du 'dod/
[3307] /lha yi dkyil 'khor bdag dang gnyis med bsgom/
[3308] /lha yang bdag las byung zhing thim par 'dod/
[3309] /bdag dang lha yi 'phro 'du 'dod pa'o/
[3310] /zhes so/
[3311] /don bdun pa rgyud ma hA yo ga'i theg pa bstan pa la'ang 'og ma las 'phags tshul dang*/
[3312] 'phags mchog gi theg pa nyid bshad pa gnyis las/
[3313] dang po ni/
[3314] phyi pa gsum gyis dkar gsum la sogs pa bsten zhing*/
[3315] khrus dang gtsang sbra spyod cing bsnyung bar gnas pa la sogs pas gdungs la/
[3316] nang pas sha lnga bdud rtsi lnga la sogs pa spyod cing*/
[3317] rig ma bsten pa la sogs pa blang dor dang gtsang smre med pas 'phags pa dang*/
[3318] 'og mas lha zhal sbyor du sgom par mi nus la/
[3319] nang pas nus pas kyang 'phags pa dang*/
[3320] phyi pas lta pa bden pa dbyer med ma rtogs la/
[3321] nang pas rtogs pas kyang 'phags pa yin no/
[3322] /gnyis pa la lnga las/
[3323] ngo bo ni/
[3324] bden pa dbyer med dag mnyam nyid ye shes kyi rol pas tshe gcig gis grol ba thob pa'i rang bzhin no/
[3325] /nges tshig ni tshegs chung ngu'i thabs kyis don chen po 'grub pa'i phyir nang pa thabs kyi theg pa'o/
[3326] /dgos pa ni tshe gcig gis dngos grub gnyis thob par byed pa'o/
[3327] /'bras bu ni tshe 'di nyid du rdo rje 'chang gi sar bgrod pa'o/
[3328] /dbye na rgyud ma hA yo ga
[3329] lung a nu yo ga
[3330] man ngag rdzogs pa chen po a ti yo ga gsum ste/
[3331] rang shar las/
[3332] nang pa la ni gsum du 'dod/
[3333] /ma hA a nu a ti'o/
[3334] /zhes so/
[3335] /de la rgyu ma hA yo ga'i theg pa ni/
[3336] thabs bskyed pa'i rim pa gtso bos ting nge 'dzin gsum sgo nas bden pa dbyer med chen pos gsal stong 'od gsal gyi ye shes sgom pa'o/
[3337] /dbye na/
[3338] gzhi lam 'bras bu gtso ba dang*/
[3339] sgrub pa gtso ba dang*/
[3340] sna tshogs lam 'gyur du 'dod pa'i lugs gsum las/
[3341] dang po ni gzhi gsal bar bya ba'i rgyu yin pas/
[3342] sems nyid don dam spros bral chen pos khyad par du byas pas 'bad rtsol byar med pas che ba nyid do/
[3343] /de yang ngo bo'i gzhi sems dang gnyis su med pa gser dang de'i ser po gnyis su med pa bzhin no/
[3344] /brtag gzhi ming gi rnam grangs la brten nas gnas skabs gtan la 'bebs par byed pa'o/
[3345] /gzhi bsgrub bya ste bsgrubs pas sems kyi mtshan nyi nye bar rtogs pa'o/
[3346] /de yang gzhi gnas dang rang grol gyi ting nge 'dzin gyis khyad par du byas pa'o/
[3347] /lam gsal bar byed pa ste/
[3348] mngon par rtog pa pin d+har tha'i lam gnas pas grub la/
[3349] grub pas bsgrub pa ste/
[3350] ting nge 'dzin rnam gyur gyi lam zhes bya'o/
[3351] /go rims 'jug pa rnam grol gyi lam ni/
[3352] mthun bya rnal 'byor gyi lam skye ba'i rim pa la brten nas/
[3353] rnal 'byor chen po'i lus su 'jug pa dang*/
[3354] rtogs pa rang grol bar 'dod pa'o/
[3355] /'bras bu gsal bar byas pa ste/
[3356] smin pa sems kyi 'bras bu sna tshogs su snang la sna tshogs su grol bas/
[3357] rang byung gi ye shes zhes bya'o/
[3358] /smin pa chos nyid kyi 'bras bu 'bad rtsol gyis bsgrub tu med pas/
[3359] sangs rgyas kyi rnam pa thams cad mkhyen pa'i ye shes zhes bya'o/
[3360] /de yang gzhi bsgrub bya la brten nas bsgrub pas lam sgrub byed mngon du gyur pas na rtogs pa chen po'i rnal 'byor zhes bya la/
[3361] 'bras bu rang bsgrub pas sangs rgyas kyi thugs rnam par dag pa'i ye shes zhes bya'o/
[3362] /sgrub pa gtso bor 'dod pa'i lugs ni/
[3363] dbye ba sku'i sgrub pas 'jam dpal gyi dkyil 'khor gyi 'khor lo lam du 'khyer ba dang*/
[3364] gsung gi sgrub pas pad+ma rigs kyi sangs rgyas su byed pa dang*/
[3365] thugs kyi sgrub pas khrag 'thung rdo rje rigs kyi sangs rgyas su byed pa dang*/
[3366] yon tan gyi sgrub pas rin po che'i rigs kyis sangs rgyas su byed pa dang*/
[3367] 'phrin las kyi sgrub pas las kyi rigs kyi sangs rgyas su bsgrub pa'o/
[3368] /de dag gi ngo bo/
[3369] sgrub pa so so'i lha dang gnyis su med par ting nge 'dzin gsum gyis 'jug par byed pa'o/
[3370] /nges tshig
[3371] sgrub pa la brten nas dpa' bo gcig pa'i dkyil 'khor gyi 'khor lo mngon par sgrub par byed la/
[3372] dgos pa/
[3373] lam bsgrub pas 'bras bu mngon du byed pa'o/
[3374] /'bras bu/
[3375] so so'i rigs kyi sangs rgyas su 'gyur ba'o/
[3376] /sna tshogs lam 'gyur du 'dod pa ni/
[3377] thor bu ba dang*/
[3378] phra mo dang dra ba la brten pa'i lugs mang yang*/
[3379] rgyud dang no pi ka gnyis su 'du ba yin no/
[3380] /rgyud la bskyed pa'i rim pa gtso ba dang*/
[3381] rdzogs rim gtso ba dang*/
[3382] zung 'jug gtso bar 'dod pa ste/
[3383] ma rdzogs su 'dod pa dang*/
[3384] cha shas dum bur 'dod pa la sogs pa mang ngo*/
[3385] /ni pi ka la gnyis las/
[3386] swa twa no pi ka sems gtso ba yan lag dang bcas nas bsgrub pa dang*/
[3387] ma d+ha la no pi ka dkyil 'khor gyi 'jug pa dang bcas nas bsgrub pa'o/
[3388] /de yang pin d+har tha dang*/
[3389] mngon par rtogs pa'i lha'i bye brag la brten pa'o/
[3390] /de dag gi ngo bo kun rdzob tsam du yang dag pa'i kun rdzob kyi gnas skabs phyi snod kyi 'jig rten gzhal yas khang du lta la/
[3391] brten pa bcud kyi sems can lha dang lha mo'i dkyil 'khor du bltas pas/
[3392] 'gro ba thams cad lha dang lha mo'i gzugs su mthong nas/
[3393] yi dam gyi lha la srog gcod pa dang*/
[3394] rdzun la sogs pa mi dge ba mi byed pa'i dgos pa yod pa dang*/
[3395] ched du yid la bya ba'i chos med pa dang*/
[3396] don dam par ci'i ngo bor yang ma grub pa dang*/
[3397] bden pa ya bral du ma song ba dang*/
[3398] zung 'jug dbyer med du rtogs pas/
[3399] phyi pa las 'phags te/
[3400] don dam par lha yang med pas dngos po dang mtshan ma med la/
[3401] kun rdzob tsam du sbyang bya phung po dang khams la sogs pa lha dang lha mo'i dkyil 'khor du gnas pas/
[3402] phung po lnga dang*/
[3403] 'byung ba lnga dang*/
[3404] yul lnga dang*/
[3405] dbang po lnga dang*/
[3406] nyon mongs pa lnga la sogs pa sbyong la/
[3407] don la sbyang gzhi dbyings rang bzhin rnam dag gi steng na/
[3408] sbyang phya phung po khams dang gzung 'dzin la sogs pa/
[3409] sbyong byed bskyed rdzogs thabs kyi rim pas/
[3410] sbyangs 'bras sku dang ye shes su grub pa tsam yang med par  rtog pa yin no/
[3411] /de dag kyang*/
[3412] rang shar las/
[3413] kye ma gsang bdag nges par gzung*/
[3414] ma hA'i grub mtha' 'di lta ste/
[3415] /'jug pa'i sgo ni ting 'dzin rnam pa gsum/
[3416] /rtogs pa'i lta ba ci snang lha ru rtogs/
[3417] /bsrung ba'i dam tshig rtsa ba sku gsung thugs/
[3418] /'bras bu thabs dang shes rab 'du bral med/
[3419] /ting 'dzin rnam gsum 'di lta ste/
[3420] /de bzhin nyid kyi ting nge 'dzin/
[3421] /rtog med sa le sang nge'o/
[3422] /kun du snang gi ting nge 'dzin/
[3423] /gsal la ma yengs tshul da bsgom/
[3424] /de bzhin rgyu yi ting nge 'dzin/
[3425] /hU~M las sems dpa' sum brtsegs bsgom/
[3426] /bdag nyid dam tshig sems dpa' la/
[3427] /phun sum tshogs pa bzhi dang ldan/
[3428] /ting 'dzin yig 'bru'i sems dpa' la/
[3429] /gsal ba rnam pa gsum dang ldan/
[3430] /ye shes sems dpa' rnam gnyis te/
[3431] /zhi ba dang ni khro bo'o
[3432] /rgyu yi ting 'dzin 'di lta ste/
[3433] /yaM dang raM dang khaM dang ni/
[3434] /ra dang su dang kaM dang ni/
[3435] /paM dang sa dang ma dang ni/
[3436] /hU~M dang phaT la sogs pa yi/
[3437] /yig 'bru'i 'od zer bsam mi khyab/
[3438] /rab tu sprul nas nga rgyal ldan/
[3439] /rnam pa'i lha dang stong pa'o/
[3440] /de ni ting 'dzin gsum du 'dod/
[3441] /dam tshig rnam gsum 'di lta ste/
[3442] /sku yi sgo nas srog gcod spang bar bya/
[3443] /ma byin len dang mi tshangs spyod pa dang*/
[3444] /gsung gi sgo nas rdzun dang phra ma spang*/
[3445] /tshig rtsub dang ni de bzhin kyal pa spang*/
[3446] /thugs kyi sgo nas brnab sems gnod sems spang*/
[3447] /log par lta ba rab tu spang bar bya/
[3448] /thabs dang shes rab 'du 'bral med par rtogs/
[3449] /ma hA yo ga'i grub mtha' de bzhin 'dod/
[3450] /ces so/
[3451] /brgyad pa lung a nu yo ga'i theg pa ni/
[3452] dbyings dang ye shes gnyis su med pa spros bral mtha' gang du yang mi gnas pas/
[3453] /rdzogs rim shes rab gtso ba'i sgo nas bsgrub pa'o/
[3454] /dbye na/
[3455] lung dang mdo gnyis las/
[3456] lung la brten pa'i lung*/
[3457] /sems dang sems las byung bar 'dod pa dang*/
[3458] brjod pa'i lung*/
[3459] tshig dang tha snyad kyi gzhi ma 'dod pa'o/
[3460] /mdo ni/
[3461] sgyu 'phrul gi lam las khyad par du gyur pa ye shes rngam pa glog gi 'khor lo lnga pa gzhi lam rnam dag tu smra ba dang*/
[3462] phur bu thal 'byin gyi don nges par mtshon pa dur khrod khu byug rol pa ye shes thod rgal du smra ba dang*/
[3463] dpal chen po phyag rgya yang dag pa las khyad par du 'phags pa kun 'dus rig pa'i mdo yang dag pa lam gyur dbyings su smra ba dang*/
[3464] a nu'i rang gzhung mngon par rtogs pa sangs rgyas thams cad kyi dgongs pa'i 'dus pa'i mdo dbyings ye shes gnyis med du smra ba dang*/
[3465] sems dang ye shes kyi mtshan las khyad par du/
[3466] sems lung chen po yi ge rnam dag gi mdo/
[3467] dbyings dang ye shes cig car dang*/
[3468] rim gyis dang*/
[3469] thar chags dang*/
[3470] thod rgal du smra ba dang lnga'o/
[3471] /de ltar na blo bral phyag rgya chen po dbyings dang ye shes bde stong byang chub sems kyi theg pa'o/
[3472] /de yang rang shar las/
[3473] kye ma rdo rje 'dzin pa nyon/
[3474] /lung chen a nu'i theg pa ni/
[3475] /dbyings dang ye shes rnam pa gnyis/
[3476] /'du 'bral med pa'i rdo rjer 'dod/
[3477] /'jug pa'i sgo ni cig car rim gyis so/
[3478] /rtogs pa'i lta ba 'du 'bral med pa'o/
[3479] /cig car 'jug pa gang zhe na/
[3480] /lha rnams ma bskyed snying po dran pas rdzogs/
[3481] /rim gyis 'jug pa gang zhe na/
[3482] /dbyings dang ye shes rim bzhin zhugs nas ni/
[3483] /rdo rje 'dzin gyis sa la 'bras bu 'thob/
[3484] /bsrung ba'i dam tshig 'di lta ste/
[3485] /gsang sngags don ston rtag tu bkur bar bya/
[3486] /gsang sngags ston pa'i slob dpon la/
[3487] /ci 'byor pa yis mchod pa dbul/
[3488] /slob dpon dang ni de bzhin gshegs/
[3489] /khyad med gcig gi ngo bor bstan/
[3490] /mdor bsdus dbyings dang ye shes so/
[3491] /lung chen a nu'i grub mtha'/\u0f7c
[3492] /zhes so/
[3493] /de yang a nu'i theg pas 'bras bu skye ba gcig la sangs rgya ba dang*/
[3494] /bar ma do la sangs rgyas bar nges pa dang*/
[3495] tha na yang skye ba brgyud nas sangs rgyas ba zhes 'dod do/
[3496] /de yang rnam par 'grol ba'i gzhi dbyings dang ye shes la/
[3497] byas chos dang*/
[3498] rtsol sgrub dang*/
[3499] 'pho ldog med pas stong nyid bsam ngo dang bral ba'i dbyings gnas pa rang byung gi ye shes shar bas/
[3500] chos thams cad gzhi gzhag rang grol chen por rtogs pas/
[3501] 'bad med rang grol gyi dbyings dang ye shes zhes bya'o/
[3502] /sna tshogs snang ba lam gyi dbyings dang ye shes la/
[3503] sna tshogs su snang ba thams cad rol pa phyogs med du shar bas/
[3504] sna tshogs 'gag med du grol bas lhun grub phyogs tsam 'dzin pa'i dbyings la/
[3505] sgyu ma rnam dag phyogs med kyi ye shes shar bas chos thams cad spang blang dang dgag sgrub pa dang*/
[3506] 'dod pa med par rtogs pas/
[3507] lhun grub rdzogs tshul gyi dbyings dang ye shes zhes bya'o/
[3508] /rang grol chen po bya ba dang bral ba 'bras bu'i dbyings dang ye shes la/
[3509] 'khor 'das su mi gnas pas rtsol bral nyag gcig bskyar gzhi dang bral ba'i dbyings la/
[3510] mtha' bral stong pa lta sgom las 'das pa'i ye shes shar bas/
[3511] chos thams cad bde sdug ngo mnyam du rtogs pas/
[3512] chos nyid bya ba las 'das pa'i dbyings dang ye shes zhes bya'o/
[3513] /de dag kyang dbyings la ye shes rim gyis zhugs pa/
[3514] gnas pa/
[3515] stong pa/
[3516] bde ba bzung 'jug tu go bas/
[3517] bla nga ba med cing spang du med pa'i zung 'jug ces bya'o/
[3518] /dbyings la ye shes cig car du zhugs pas rang byung gi chos nyid la lta ba dang bral bar go bas chos zad pas grol rgyu med pa'i cig car zhes bya'o/
[3519] /thar chags su zhugs pas kun yin la gang yang ma yin par go bas kun mi spong la/
[3520] thob rgyu gang yang med pa'i thar chags zhes bya'o/
[3521] /thod rgal du zhugs pas mthong snang dang grol bas bya ba dang 'bad mi dgos par grol bas/
[3522] chos nyid mthong ba thod rgal du skye ba'i a nu yo ga zhes bya'o/
[3523] /de yang dbyings ye shes gnyis po tha dad med pas gnyis med ngo mnyam gyi lta ba yin la/
[3524] dbyings dang ye shes la 'gro 'ong med pas/
[3525] gnas pa las gzhan du 'gyur ba med pa'i lta ba yin la/
[3526] dbyings dang ye shes gnyis la rgya chad dang phyogs lhung med pas/
[3527] ye gdod ma nas gnas pa'i lta ba yin la/
[3528] mtshon pa tshig tsam las ma rtogs pa gcig la gcig brten pa med pas ltos gzhi dang bral ba'i lta ba zhes bya'o/
[3529] /don gyi dbyings gzhi yin la/
[3530] ye shes lam yin pas gang zag lam pa rnams kyis 'bad pas grol ba'o/
[3531] /dbyings rgyu yin la ye shes 'bras bu yin pas/
[3532] dbang po rnon po 'di nyid la phyi rol gyi las rgyu 'bras la ma ltos par grol bas 'og ma las khyad par du 'phags pa'o/
[3533] /'di ni rtogs dka' bas rgyas par bshad pa yin no/
[3534] /dgu pa man ngag rdzogs pa chen po ni/
[3535] rang byung gi ye shes la 'khor 'das su grub pa med pas/
[3536] ye grol spang blang las 'das par 'dod pa'o/
[3537] /'di nyid gang du'ang ma grub la/
[3538] thams cad grol ba'i ye  shes su mi 'gag pas/
[3539] skyon ka nas dag la/
[3540] yon tan lhun gyis grub pa ni rtogs bya'i gzhir gtan la phab nas/
[3541] sgom pa rang byung gi ye shes la gang byung chos nyid kyi rol par shar bas/
[3542] ched du dmigs pa'i sgom pa gang yang med de/
[3543] rgya yan rang grol chen po'i sgom pa ma bsgoms chu bo rgyun gyi ye shes su babs kyis shar bas/
[3544] rang thog tu rang grol ba chu'i dba' rlabs lta bu/
[3545] /rang dbyings su rang sangs pa nam mkha'i khu rlangs lta bu/
[3546] rang ngang na 'khyams pa rgya mtsho'i klong lta bu/
[3547] rang snang la rang gnas pa mar me'i 'od lta bur phyam gdal te/
[3548] med pa dang*/
[3549] phyal ba dang*/
[3550] lhun grub dang*/
[3551] gcig pu'i dam tshig las mi 'da' ba ni/
[3552] rdo rje theg pa'i rtse mo zhes bya ste/
[3553] yongs su rdzogs pa'i rnal 'byor pa chen po bsags pa rab dang ldan pa rnams kyi spyod yul lo/
[3554] /de dag kyang rig pa rang shar las/
[3555] e ma gsang ba'i bdag po nyon/
[3556] /ngas bstan legs par yid la gzung*/
[3557] /rdzogs chen a ti yo ga la/
[3558] /gcig rdzogs gnyis rdzogs thams cad rdzogs/
[3559] /gcig 'byung gnyis 'byung thams cad 'byung*/
[3560] /gcig skyes gnyis skyes thams cad skye/
[3561] /gcig med gnyis med thams cad med/
[3562] /de bzhin rdzogs chen a ti la/
[3563] /byas pa'i chos ni ka nas med/
[3564] /byas dang byed pa med pa'o/
[3565] /rdzogs pa chen po'i don nyid la/
[3566] /dam tshig bsrung du med pas ye nas bsrung dang bral/
[3567] /med pas phyal ba lhun grub gcig pu nyid/
[3568] /gsang sngags kun gyi dgongs pa chen po yin/
[3569] /rdzogs chen a ti yo ga ni/
[3570] /dper na gcan gzan seng ge bzhin/
[3571] /gsang ba a ti yo ga ni/
[3572] /rang rig gtan la 'bebs shing theg dman zil gyis gnon/
[3573] /rang byung rang la thim pa'i sku gsum don/
[3574] /skye med dbyings las sgom med chen po yin/
[3575] bsgom bya sgom byed gnyis dang bral/
[3576] /'dzin pa med pa'i rang grol ni/
[3577] /dper na sbrul gyi mdud pa bzhin/
[3578] /rang grol rang sangs chen po yin/
[3579] /de bzhin mtshan ma'i bsam pa rnams/
[3580] /rang grol rang sangs chen po'o/
[3581] /rdzogs chen a ti'i theg pa la/
[3582] /re dang dogs pa ga la yod/
[3583] /re dogs yod na ltung ba'i rgyu/
[3584] /de bzhin 'dzin med rang grol lo/
[3585] /chos can mtshan mar snang ba yang*/
[3586] /rang las byung zhing rang la thim/
[3587] /de bzhin rdzogs chen a ti la/
[3588] /sgrub med bsgrub dang bral ba'o/
[3589] /byas med byung ba med pa'o/
[3590] /'gag med khyab gdal 'ub chub bo/
[3591] /'gyur med klong yangs chen po'o/
[3592] /chos med sangs rgyas chen po'o/
[3593] /gnas med ye shes med pa'o/
[3594] /sems med yid med sangs rgyas med/
[3595] /ces so/
[3596] /de ltar kun gyi rtse mo rdzogs pa chen po a ti yo ga lhun gyis grub pa'i theg pa 'di la sde tshan gyi grangs gsum yod de/