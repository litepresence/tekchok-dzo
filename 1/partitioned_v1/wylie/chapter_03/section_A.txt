[1944] rgyang 'phan pa ste/
[1945] da lta'i mthong thos bde sdug 'gro bar snang ba 'di las/
[1946] tshe snga phyi/
[1947] las rgyu 'bras/
[1948] thar pa grol ba la sogs pa gang yang med par 'dod do/
[1949] /'di la yang rgyu chad par smra ba dang*/
[1950] 'bras bu chad par smra ba gnyis las/
[1951] dang po ni/
[1952] gcer bu pa gnyen gyi bu la sogs pa kha cig sngar gyi sems da lta'i 'di ma yin te/
[1953] 'byung ba bzhi la rang bzhin gyis gnas pa'i sems yod pas/
[1954] de nyid 'byung ba'i rgyas 'thums te mi mngon pa las/
[1955] drod rlan la sogs pa'i rkyen dang phrad pa nas bag la zha rang bzhin kyi sems de langs nas/
[1956] lus gsar pa la sems gsar pa zhugs nas/
[1957] sems can du grub pa yin no/
[1958] /de yang sa la rang bzhin bag la nyal gyi sems yod pas rtsi shing dang nags tshal la sogs pa skyed pa yin la/
[1959] chu la yod pas rlan pa dang 'gro ba dang sgra 'byin pa yin zhing*/
[1960] me la yod pas 'bar zhing bsreg la/
[1961] rlung la yod pas g.yo 'degs su 'byung ba yang de'i gnad yin no/
[1962] /des na shing bu dang*/
[1963] rde'u dang*/
[1964] dngos po rags pa kun la sems yod de/
[1965] gcig la gcig 'thabs na sgra 'ong ba dang*/
[1966] 'phangs na 'gro ba'i phyir dang*/
[1967] shing 'ga' zhig mtshan mo lo ma 'khum la nyin mo rgyas pa la sogs pa dang*/
[1968] pags pa bshus na skam pa dang*/
[1969] sos skye ba la sogs par byed pa'i phyir ro/
[1970] /des na 'gro ba la tshe snga ma'i las dang sems yod na/
[1971] shing la sogs pa la'ang tshe snga ma yod par 'gyur ba las/
[1972] med de glo bur ba ste/
[1973] da lta'i tshogs pa 'dus pa las byung ba spang gi sha mo rdol ba bzhin no/
[1974] /cis mngon na/
[1975] dbyar drod rlan 'dzom pa las rta rnga'i nyag ma chur song ba'i phyogs 'bur song la/
[1976] ma song ba ngos rnga mar lus pa dang*/
[1977] grog ma dang*/
[1978] 'bu las sbrang bur 'gyur zhing*/
[1979] 'dzong mo sbal par 'gro bas shes so/
[1980] /des na rgyu rtag pa ma yin te/
[1981] dbyar gyi dus grog ma'i tshang du song ba'i shing bu rde'u dang*/
[1982] 'bras kyi ze ka la sogs pa sems can du 'gro ba'i phyir/
[1983] rgyu glo bur ba dang rkyen glo bur ba 'dzoms pas 'bras bu sems can du 'grub la/
[1984] de yang rgyu rkyen bzang ba las 'bras bu bzang du 'grub ste/
[1985] rgyal po'i bu mo blta na sdug pa btsun mo mdzes pa las 'byung ba bzhin no zhes 'dod do/
[1986] /'bras bu chad par smra ba ni/
[1987] ka ta'i bu nog can dang*/
[1988] mi 'pham skra'i lwa ba can la sogs pa ni/
[1989] da ltar gyi 'gro ba la tshe snga ma med par ma zad/
[1990] 'byung ba'i sems bag la zha'i rgyus skyed pa'ang med de/
[1991] ngo bo nyid kyis byung ba yin no/
[1992] /de'ang tsher ma rnon por byed pa'i rgyu mtshon gyis bzhogs mkhan su yang med de rno la gzang ring bar byung ba dang*/
[1993] nyi ma shar nas 'char ba dang*/
[1994] chu 'thur la 'bab pa la sogs pa 'di dag la rgyu med kyang ngo bo nyid kyis chags lugs de ltar ye nas byung ba yin la/
[1995] shi nas kyang rjes med par 'gro bas tshe phyi ma'i 'bras bu gtan nas med pa'o zhes 'dod de/
[1996] dbang phyug nag po'i rgyud las/
[1997] nyi shar chu bo 'thur du 'bab pa dang*/
[1998] /sran zlum tsher ma gzang rin rno ba dang*/
[1999] /rma bya'i mdongs bkra shin tu mdzes pa dang*/
[2000] /rgyal po'i bu bo blta na sdug pa rnams/
[2001] /sus kyang ma byas ngo bo nyid kyis byung*/
[2002] /'jig pa'ang dngos med phyi ma yod ma yin/
[2003] /'di kun rnam brtags glo bur 'khrul pa nyid/
[2004] /ces so/
[2005] /de lta na gzhung bkod pa don med par 'gyur ro zhes rgal ba na/
[2006] lan yang 'di skad smra te/
[2007] rgyu chad pa'i phyogs na re/
[2008] tshe snga ma'i sems med kyang da lta'i 'byung ba so ba'i sems yod pas des sems can du smin dus 'dir/
[2009] med pa'i rang bzhin goms na phyis 'chi ba nas 'byung ba bzhi so so'i bag la zha yang*/
[2010] sems mi 'jug par grol bas gzhung don yod la/
[2011] med pa la ma goms na 'chi dus sa chu me rlung gi lus kyi 'byung ba bzhi phyi yul gyi 'byung ba so so la thim dus/
[2012] shes pa 'di yang tshan bzhir bye nas yang nyon mongs pa'i rang bzhin du rlag par byed do zhes smra la/
[2013] 'bras bu chad pa na re/
[2014] med pa'i rang bzhin shes na gzhung gzhan gyis mi 'phrogs la/
[2015] des don med par ngal bar byed pa las/
[2016] tshe 'dir bzlog pa'i phyir kho bo cag med par smra ba'i gzhung bkod pa don yod ces zer ro/
[2017] /de gnyis pa'i phyogs 'dzin pa ka ta'i bu nog can la sogs pa ni/
[2018] sems can kun dang po yang 'byung ba'i dbyings nas shar/
[2019] bar du yang 'byung ba'i dbyings na gnas/
[2020] tha ma yang 'byung ba'i dbyings su yal nas cang med par 'dod cing*/
[2021] 'byung ba'i dbyings tsam zhig kun gyi bdag nyid du smra ste/
[2022] dbyings na gnas pa'i tshe mi gnas dgu gnas pas gang la yang rig par 'char la/
[2023] 'byung ba'i dbyings nas shar ba'i tshe ma shar dgu shar bas/
[2024] phyi rol gzugs sogs yul dkar dmar sna tshogs dang*/
[2025] nang sems can dang sems kyi rtog pa dang*/
[2026] lus mi 'dra ba ma byung dgu byung zhing*/
[2027] grol ba'i tshe/
[2028] ma grol dgu grol bas snod bcud lus can thams cad rang yal te ma grol ba med pas/
[2029] zhig pa rnams bskyar nas khams gsum du ldog mi srid do/
[2030] /des na skye 'gro thams cad dang po yang dbyings nas glo bar du byung la/
[2031] da lta yang dbyings na glo bur du gnas shing*/
[2032] tha ma yang dbyings su glo bur du grol nas phyir mi ldog pa'o zhes 'dod do/
[2033] /gnyis pa de dag gi rnam grangs bye brag tu bshad pa ni/
[2034] rig pa rang shar las/
[2035] log pa'i theg pa 'di lta ste/
[2036] 'jig tshogs sum brgya drug cur 'dod/
[2037] /sum brgya dbyings la bshad pa'o/
[2038] /drug cu'i lta ba 'di lta ste/
[2039] /grangs can log par smra ba dang*/
[2040] /bye brag rang gi rgyu smra dang*/
[2041] /ku mA ra la chen po dang*/
[2042] /rna ma phug pa'i gzhung 'dzin dang*/
[2043] /gsang ba me lnga bsten pa dang*/
[2044] /me ras til mar lus bsreg dang*/
[2045] /mdung rtse'i dka' thub log spyod dang*/
[2046] /mchod dang 'tshog pa'i dka' thub dang*/
[2047] /sha kor lus la byas 'thog dang*/
[2048] /khyi yi cha byad spyod pa dang*/
[2049] /de bzhin mngon shes phra mo'i sa/
[2050] /sangs rgyas byin rlabs spyir snang ba/
[2051] /log pa'i dka' thub spyod pa'o/
[2052] /rnam pa'i lta ba 'di lta ste/
[2053] /byed pa rgyu ru smra ba dang*/
[2054] /byed pa lam du 'khyer ba dang*/
[2055] /rtag pa don mtshon chen po dang*/
[2056] /ther zug 'gyur med smra ba dang*/
[2057] /gnas skabs rtag par smra ba dang*/
[2058] /rgyu la rtag par smra ba dang*/
[2059] /'bras bu rtag par smra ba dang*/
[2060] /rtag pa nyid la lam ltos dang*/
[2061] /spyod pa rtag par 'dod pa dang*/
[2062] /don la rtag med chad lta dang*/
[2063] /de bzhin rtag pa'i rnam pa'o/
[2064] /tshad med can sngags gtsor byed dang*/
[2065] /mo dang pra la gtsor byed dang*/
[2066] /rdzu 'phrul phra mo gtsor byed dang*/
[2067] /rtsod pa lhu ru len pa dang*/
[2068] /dka' thub spyod pa dag dang ni/
[2069] /'jig rten 'di la zhen pa dang*/
[2070] /rang gi bya ba 'dzin pa dang*/
[2071] /lwa ba can du 'gyur ba dang*/
[2072] /mi 'pham ras gos dag dang ni/
[2073] /phyag mtshan gtso bor byed pa'o/
[2074] /bya ba ltos par smra ba dang*/
[2075] /rigs pas pha rol sun 'byin dang*/
[2076] /rgyu med chad par smra ba dang*/
[2077] /phyam chad stong par smra ba dang*/
[2078] /rgyu chad 'bras bu chad lta dang*/
[2079] /lam chad ye shes chad lta dang*/
[2080] /chad pa ther zug chen po dang*/
[2081] /lam chad 'bras bu gtan chad dang*/
[2082] /log pa'i sems kyis chad lta dang*/
[2083] /chad pa stong pa chen po'o/
[2084] /rig byed gsang bar smra ba dang*/
[2085] /cha mthun gol ba'i mu stegs dang*/
[2086] /mngon snang sems kyi mu stegs dang*/
[2087] /'khrul snang 'dzin pa'i mu stegs dang*/
[2088] /zhe sdang skyed pa'i mu stegs dang*/
[2089] /bya byed sems kyi mu stegs dang*/
[2090] /'dzin pa don med mu stegs dang*/
[2091] /kha tshig gol ba'i mu stegs dang*/
[2092] /rtag par don med mu stegs dang*/
[2093] /ka ni dang ni ser sna dang*/
[2094] /b+ha si ra dang ka b+hi sha/
[2095] /sin d+ha rang dang d+ha sing dang*/
[2096] /ka ti dang ni sang g+ha dang*/
[2097] /shang ka ri dang d+ha sha ka'o/
[2098] /zhes so/
[2099] /de dag gi don rgyas par bshad pa la gnyis te/
[2100] dbyings kyi lta log sum brgya drug cus par bshad pa dang*/
[2101] de dag gi gyes mdo drug cu rgyas par bshad pa'o/
[2102] /dang po ni/
[2103] 'byung ba dang shes pa'i dbyings las 'khrul nas so so'i rtog pas grub mtha' re bzung ba ste/
[2104] ston pa brgyas 'das pa dang*/
[2105] ma 'ongs pa dang*/
[2106] da ltar gyi dus gsum la log pa'i 'dzin stangs su byed pas sum brgyar bshad do/
[2107] /ston pa brgya gang zhe na/
[2108] 'di lta ste/
[2109] rgyal dpog pa dang*/
[2110] 'dzin pa med pa dang*/
[2111] 'tsho ba dang*/
[2112] lo ma can dang*/
[2113] gtsang sbra can dang*/
[2114] khyab 'jug dang*/
[2115] khyab 'jug sems dang*/
[2116] dbyu gu gsum pa dang*/
[2117] ko lpags can dang*/
[2118] mnyam par spyod pa ste bcu dang*/
[2119] lha mchog pa dang*/
[2120] chos kyi mchog sbyin can dang*/
[2121] gdung ba can dang*/
[2122] lag pa gdung ba can dang*/
[2123] rgyal por smra ba dang*/
[2124] rgan por smra ba dang*/
[2125] mi g.yo urta bi dang*/
[2126] rigs dang rjes su mthun pa dang*/
[2127] bcings nas 'dug pa dang*/
[2128] 'khor skyong ba zhes bya ste nyi shu dang*/
[2129] ri la gnas pa dang*/
[2130] rgyal po'i bsod snyoms can dang*/
[2131] rgyal po'i rgyal mtshan can dang*/
[2132] glog can dang*/
[2133] nad can dang*/
[2134] rta 'dul dang*/
[2135] ka lan d+ha ka pa dang*/
[2136] snod rtsa can dang*/
[2137] slong mos rgyu ba dang*/
[2138] yan lag ral ka'i nang du gtums pa ste sum cu dang*/
[2139] sgron me'i lag pa can dang*/
[2140] gser can dang*/
[2141] grub par smra dang*/
[2142] dbang po dang*/
[2143] zhwa nye can dang*/
[2144] /nam mkha' 'byung ba dang*/
[2145] shing rta mang po can dang*/
[2146] don thams cad pa dang*/
[2147] bsam gtan la dga' ba dang*/
[2148] chos can pa ste bzhi bcu dang*/
[2149] zas grang mo can dang*/
[2150] phrag pa'i gos can dang*/
[2151] phru ba gcig pa dang*/
[2152] byang phyogs kyi 'gram na gnas pa dang*/
[2153] lho phyogs kyi 'gram na gnas pa dang*/
[2154] dung sgra can dang*/
[2155] lha rten sbyin ma'i bu dang*/
[2156] lu la gnod pa byed pa dang*/
[2157] kun du gnod par byed pa dang*/
[2158] sna tshogs gzugs can te lnga bcu dang*/
[2159] ka ka na d+ha pa dang*/
[2160] gcod pa dang*/
[2161] lha'i grong pa dang*/
[2162] gos med pa dang*/
[2163] sa khong na gnas pa dang*/
[2164] zla ba phyed pa dang*/
[2165] chos sems pa dang*/
[2166] ma la gus pa dang*/
[2167] pha la gus pa dang*/
[2168] zla ba shar ba pa ste drug cu dang*/
[2169] nyi ma shar ba pa dang*/
[2170] lag pa za ba pa dang*/
[2171] snying gi 'tsho ba pa dang*/
[2172] 'das par 'gyur ba pa dang*/
[2173] 'das par ma gyur pa dang*/
[2174] phung po gsum pa dang*/
[2175] gnyis gsum gyis 'tsho ba dang*/
[2176] 'jug pa dang grangs can gyi rnal 'byor can dang*/
[2177] 'ug pa pa ste bdun cu dang*/
[2178] nags na gnas pa dang*/
[2179] b+ha'i kha na pa dang*/
[2180] b+ha la khyi lnga pa dang*/
[2181] tshangs par spyod pa dang*/
[2182] spyod pa ba dang*/
[2183] phyugs bdag pa dang*/
[2184] go'u ta ma dang*/
[2185] zhi ba can ma dang*/
[2186] shin tu khrus ma dang*/
[2187] mtshe'u'i 'gram na gnas ste brgyad cu dang*/
[2188] 'tshe ba pa dang*/
[2189] 'khor ba las grol ba pa dang*/
[2190] 'thor byed pa dang*/
[2191] thog ma pa dang*/
[2192] b+ha ra d+h+wa dza pa dang*/
[2193] b+h+ra sha'i grangs can dang*/
[2194] pa tan dza pa dang*/
[2195] lha mchod pa dang*/
[2196] gzhan la mi 'dud pa dang*/
[2197] gos kyi dum bu can te dgu bcu dang*/
[2198] 'ug pa'i gshog pa can dang*/
[2199] lan gsum chur 'jug pa dang*/
[2200] 'gal bar mi byed pa dang*/
[2201] mes po can dang*/
[2202] mkha' lding ba dang*/
[2203] khyim gyi ra ba na gnas pa dang*/
[2204] 'phags mchog pa dang*/
[2205] gnyen gyi bu dang*/
[2206] 'gengs byed pa dang*/
[2207] dge sbyong pa ste brgya tham pa'o/
[2208] /'di dag ni la la rtag par smra/
[2209] la la chad par smra/
[2210] la la gnyis kar smra yang rtag chad gnyis su 'dus te/
[2211] rang shar las/
[2212] de yang mdor bsdus 'di lta ste/
[2213] rtag pa dang ni chad pa'o/
[2214] /chad lta'i don ni 'di lta ste/
[2215] /phyam chad mu stegs stong pa che/
[2216] /rgyun chad nam mkha' stong pa bzhin/
[2217] /chad pa rang bzhin med par lta/
[2218] /'bras bu chad pa stong pa'o/
[2219] /stong pa med pa'i rtag pa ni/
[2220] /rtag pa'i theg pa'i grub mtha' ste/
[2221] /rtag pa ther zug grub mtha' 'o/
[2222] /rgyu rtag dngos po 'di lta ste/
[2223] /rang rang tsit+ta'i dkyil 'khor nas/
[2224] /pha yi rgyu las ma byung zhing*/
[2225] /ma yi rkyen la ma brten par/
[2226] /ches te che na sran ma tsam/
[2227] /chung ste chung na yungs 'bru tsam/
[2228] /yang chung skra yi rtse mo tsam/
[2229] /snum zhing 'dril la dkar la dwangs/
[2230] /de bzhin rgyu yi rang bzhin de/
[2231] /ye nas mi 'gyur rtag par yod/
[2232] /de dang bag chags phung po 'di/
[2233] /mi 'bral gcig tu gnas pas na/
[2234] /rgyu rtag pa yi grub mthar 'dod/
[2235] /'bras bu rtag pa 'di lta ste/
[2236] /phywa'am dbang phyug chen po nyid/
[2237] /bsten cing mchod pa'i yon tan gyis/
[2238] /dang po'i lus 'di bor gyur kyang*/
[2239] /rang rang sa la skye bar byed/
[2240] /phywa'am dbang phyug chen po yis/
[2241] /byas te 'bras bu rtag par 'dod/
[2242] /rtag dang chad pa rnam pa gnyis/
[2243] /rang rang don la mi mthun pa'o/
[2244] /zhes so/
[2245] /gnyis pa de dag gi gyes mdo drug cu'i don rgyas par bshad pa ni/
[2246] yang de nyid las/
[2247] grangs can gyi 'dod pa ni 'di lta ste/
[2248] rdul dang*/
[2249] mun pa dang*/
[2250] snying stobs gsum rtag par lobs pa'o/
[2251] /de yang gti mug gis gzhi byed par 'dod do/
[2252] /'dod chags kyis bde ba skyed par byed do/
[2253] /zhe sdang gis dpung bzlog par 'dod pa'o/
[2254] /de ni grangs can gyi 'dod gzhung ngo*/
[2255] /bye brag pa'i lta ba 'di ste/
[2256] phyi'i phung po khams dang skye mched la rdul phra rab tu lta'o/
[2257] /de yang dang po 'dzin pas bzung nas rdul dang phra rab bgrangs te/
[2258] 'di ni 'jig pa'i rgyu rkyen no/
[2259] /'di ni stong pa ci yang med pa'i rgyu rkyen no/
[2260] /lus 'di bor ba dang sems nam mkha'i bag la zha/
[2261] lus 'di 'byung ba'i bag la zha/
[2262] cang med stong pa'i mu la gnas pa'o/
[2263] /ku mA ra'i grub mtha' 'di ltar 'dod do/
[2264] /sems med pa'i lus 'dod do/
[2265] /lus la sems med de/
[2266] sems med pas lus bor ba na stong pa ci yang med par 'dod pa'o/
[2267] /rna ma phug pa'i grub mtha' 'di lta ste/
[2268] snang ba 'di la gnas skabs kyis rtag par mthong la/
[2269] don dam pa la snang ba 'di mi rtag par 'dod pa'o/
[2270] /phyi ma'i snang ba la phywa'am dbang phyug gi 'khor du rtag par 'dod do/
[2271] /rna ma phug pa'i bzhed gzhung yang de lta bu'o/
[2272] /gsang ba me lnga bstan pa 'di lta ste/
[2273] sangs rgyas kyi sprul pa'i zhing khams na gnas pa'i gang zag gi mar me btang bas/
[2274] ye shes lnga'i snang ba las sangs rgyas pa mngon par shes pa phra mos mthong ste/
[2275] /me lnga la spyod pa yod de/
[2276] de yang tsan dan gyi sdong po la til mar gyis btsos te/
[2277] me'i phung po lnga btang ste rang gi lus sreg par byed pa dag kyang yod do/
[2278] /me ras pa zhes bya ba rang gi lus la ras til mar du btsos nas rang gi lus la dkris te/
[2279] de la me btang ste rang gi lus sreg par byed pa dag kyang yod do/
[2280] /mdung rtse gsum pa'i dka' thub spyod pa yod de/
[2281] de yang mdung rtse gsum pa sa la btsugs te de'i khar mchongs te dka' thub spyod pa yod do/
[2282] /brag gam g.yang la mchongs te lus rlag par byed pa yod do/
[2283] /log pa cha 'dzin gyi spyod pa zhes bya ste/
[2284] rang gi lus las sha me long tsam dpung pa g.yas g.yon dang spyi bo'i gtsug nas khol du bton nas/
[2285] rang gi lus 'di sa'i dong du btsugs te/
[2286] dur bya'i rigs kyis rang gi lus zar 'jug pa dag kyang yod do/
[2287] /yang log pa dud 'gro'i spyod pa can zhes bya ste/
[2288] khyi'i cha byad du zhugs nas log pa'i dka' thub spyod pa dag kyang yod do/
[2289] /byed pa por rgyur smra ba ni/
[2290] dper na shing mkhan mkhas pas skyes pa dang bud med gzugs tha dad pa byas te bya ba byed pa ltar/
[2291] /chos la sogs pa'ang rang gi mngon shes kyis bya ba byas nas de nas phywa'am dbang phyug gi 'khor du skye bar 'dod pa'o/
[2292] /byed pa lam du 'khyer ba'i grub mtha' ni/
[2293] 'jig rten 'di la khyim la sogs pa'i bya ba byas pas/
[2294] /phyi mar rang gi lus bor ba dang*/
[2295] phywa'am dbang phyug gis rang gi mdun bsu nas ri rab kyi bang rim la gnas par byed do/
[2296] /rtag pa don mtshon pa'i lta ba ni/
[2297] don rang gi rtag pa la gzhan chad pa phyam chad du ston pa'o/
[2298] /rtag pa ther zug tu smra ba ni 'di ltar 'dod de/
[2299] don rtag pa 'gyur med chen po la rang bzhin ma nges par 'dod pa'o/
[2300] /yang gnas skabs su 'gyur bar smra ba ni/
[2301] 'di lta ste/
[2302] don chad pa la gnas skabs kyis rtag par lta ba'o/
[2303] /rgyu rtag par lta ba ni/
[2304] rang gi snying gi dkyil na rgyu'i dngos po de dbyibs zlum pa/
[2305] kha dog dkar ba/
[2306] che chung gi tshad sran ma tsam ste/
[2307] pha'i rgyu las ma byung zhing*/
[2308] ma'i rkyen gyis ma bskyed par rtag par lta ba yod do/
[2309] /'bras bu rtag par 'dod pa ni/
[2310] rgyu mi rtag ste sems dngos por med/
[2311] 'bras bu rtag ste phywa'am dbang phyug yod ces zer ba'o/
[2312] /rtag pa la lam ltos pa ni/
[2313] rgyu mi rtag ste sems dngos por med/
[2314] 'bras bu mi rtag ste phywa'am dbang phyug gi sar grogs med par mi phyin te/
[2315] lam rtag ste phywa'am dbang phyug gi lam na ri rab kyi steng na gnas te/
[2316] der lam la gnas par 'dod pa'o/
[2317] /yang spyod pa la rtag par 'dod pa ni/
[2318] rgyu dang 'bras bu mi rtag ste spyod pa rtag pas grol bar 'dod de/
[2319] yul khang khyim rtag la/
[2320] snang ba 'di thams cad rtag par lta'o/
[2321] /don rtag pa med pa la chad par lta ba ni/
[2322] don chad par lta ba ste/
[2323] 'di nyid la rtag pa'i grub mtha' spyod do/
[2324] /ngan sngags gtso bor byas nas phung pa'i las drag po byed cing*/
[2325] nag po'i chig tshugs su smra ste/
[2326] de la mngon par zhen cing 'bras bu 'dod pa'o/
[2327] /mo dang pra la gtso bor byed pa ni/
[2328] 'jig rten 'di'i bde ba 'ba' zhig la ltos te/
[2329] phyi ma cang med zer ba'o/
[2330] /rdzu 'phrul phra mo gtso bor byed pa ni/
[2331] 'jig rten 'di la rdzu 'phrul gyis dmag gi dpung bzlog pa yod de/
[2332] phyi ma la yang rdzu 'phrul gyis zil gyis mnan te phywa'am dbang phyug gi 'khor du skye bar 'dod do/
[2333] /rtsod pa lhur len pa'i lta ba 'di lta ste/
[2334] rang gi bden pa khong du bcug ste pha rol sun 'byin pa la don re ba dag kyang yod do/
[2335] /log pa'i dka' thub la don re ba dag kyang yod do/
[2336] /'jig rten 'di la zhen pa ni/
[2337] 'jig rten rgyang phan pa zhes bya ste/
[2338] 'jig rten 'di'i bya ba la spyod pa'o/
[2339] /yang rang gi bden pa khong du chud nas/
[2340] gzhan gyi khyad du gsod pa dag kyang yod do/
[2341] /la la cha lugs kyis don 'tshol ba dag kyang yod do/
[2342] /de yang skra'i lwa ba byas te don 'tshol ba dag kyang yod do/
[2343] /ras rkyang ba res lus dkris te bdag la nang gi drod skyes zhes zer ba dag kyang yod do/
[2344] /phyag mtshan du kha T+wAM ga dang cang te'u thogs nas nga ni sprul pa'i sku yin no zer ba dag kyang yod do/
[2345] /khyod kyis dge ba ci byas pa nga la phan no zhes zer zhing don de la ltos pa dag kyang yod do/
[2346] /rang gi rigs pas pha rol gyi rigs pa sun phyung nas nga'i bya ba yin no zhes smra zhing don de la ltos pa dag kyang yod do/
[2347] /rgyu chad de nam mkha' lta bu phyam chad zer ba dag kyang yod do/
[2348] /phyam chad de rang gi lus kyang stong zer ba dag kyang yod do/
[2349] /rgyu yang chad 'bras bu yang chad pa ni/
[2350] rgyu chad de sems dngos por gzung du med/
[2351] 'bras bu chad de phywa dang dbang phyug med zer ba dag kyang yod do/
[2352] /yang lam chad de sun ma med/
[2353] ye shes chad de sangs rgyas med/
[2354] rgyu dang 'bras bu med de stong pa phyam chad pa'o zer ba yang yod do/
[2355] /lam la gnas skabs kyis chad pa dag 'bras bu gtan chad zer ba dag kyang yod do/
[2356] /log pa'i sems kyis srog bcad do/
[2357] /srog bcad pa las don 'byung ngo zer ba dag kyang yod do/
[2358] /chad pa stong pa ste khyod kyang chad nga yang chad pa'i phyir stong pa cang med zer ba dag kyang yod do/
[2359] /rig byed gsang bar smra ba ni/
[2360] don nam mkha' ji lta ba bzhin du stong pa phyam chad de/
[2361] yod pa dngos por med/
[2362] cha cung zad cig yod do/
[2363] dbang po la snang du rung ba yang yod zer ba dag kyang yod do/
[2364] /cha mthun pa las gol ba'i mu stegs zhes bya ste/
[2365] nang pa sangs rgyas pa dang cha mthun pa las gol te/
[2366] sangs rgyas pa'i grub mtha' log pas gol ba sha stag go
[2367] /mngon par snang ba sems kyi cho 'phrul zhes rtog te/
[2368] thams cad cho 'phrul lo zhes ston pa dag kyang yod do/
[2369] /yang 'khrul pa'i snang ba 'di dag bden pa yin la/
[2370] don dam pa med pa'i phyir ro zer ba dag kyang yod do/
[2371] /zhe sdang skyes pas 'byung po tshar chod de rigs kyi bu zhe sdang la gnas par bya'o zer ba bdag kyang yod do/
[2372] /cha byad du sems 'di rang sangs gyis kyi yin pas bcos su med zer ba dag kyang yod do/
[2373] /lha'i sku sgom pa gcig pu la brten pas chog zer ba dag kyang yod do/
[2374] /kha cig ni mu stegs byed yin pas mu stegs rtsod pa ltar smra ba las gol ba dag kyang yod do/
[2375] /rtag pa 'di kho na yin pas 'di la ci yang byar med zer ba dag kyang yod do/
[2376] ka ni pa zhes bya ste/
[2377] don phyal bar 'dod pa'o/
[2378] /ser sna ba zhes bya ste/
[2379] snang ba zad cing stongs kyis dogs pa'i sdug bsngal dang ldan pa'o/
[2380] /saM b+ha ri zhes bya ba ste/
[2381] khyad par gyi don gang yang med thun mong gi don ci yang med par 'dod pa'o/
[2382] /ka b+hi sha zhes bya ste/
[2383] thun mong gi don med la khyad pa gyi don ci yang yod par 'dod pa'o/
[2384] /sin d+ha zhes bya ste/
[2385] don gang yang med par 'dod pa'o/
[2386] /d+ha sing pa zhes byas te/
[2387] don ci yang yod par 'dod pa'o/
[2388] /ka ti pa zhes bya ste/
[2389] don ci yang yod pa la dbugs chad pa'i bar du chad par 'dod pa'o/
[2390] /sang g+ha zhes bya ste nga dge 'dun gyi cha byad du zhugs pas chog zer ba dag kyang yod do/
[2391] /shaM ka ri zhes bya ste/
[2392] rnam par mi rtag bden pa'o/
[2393] /'dus byas rnam par mi rtag bden pa ni/
[2394] phywa'am dbang phyug bden pa'o/
[2395] /d+ho sha ka zhes bya ste/
[2396] thams cad kyi mdo phywa dang dbang phyug la 'dus pa'o/
[2397] /phywa dang dbang phyug ri rab kyi steng na yod nges so zer ba dag kyang yod do/
[2398] /de bzhin du 'jig tshogs kyi lta ba grangs med pa'i mdo gnyis su 'dus so/
[2399] /de yang rtag pa dang chad pa'o/
[2400] /de las 'jig tshogs kyi lta ba grangs med pa 'phros so zhes so/
[2401] /de ltar bstan pa thams cad mur lta dang*/
[2402] mur thug dang*/
[2403] rgyang phan dang*/
[2404] phyal ba bzhir 'dus so/
[2405] /de yang mur lta zhes pa ther zug tu rtag par smra ba la bya'o/
[2406] /mur thug ni/
[2407] rtag kyang rtag la mi rtag kyang mi rtag ces gnyis kar smra ba'o/
[2408] /rgyang phan ni rtag chad phyed mar 'dod pa'o/
[2409] /phyal ba ni phyam chad du smra ba la bya ste/
[2410] de nyid kyang rtag chad gnyis su 'dus pa ni/
[2411] snga ma de nyid las/
[2412] de la sogs pa'i log lta rnams/
[2413] /rnam pa bzhir ni 'dus par bshad/
[2414] /mur lta dang ni mur thug dang*/
[2415] /rgyang phan dang ni phyal ba'o/
[2416] /de yang bshad lugs 'di lta ste/
[2417] /mur lta rtag pa ther zug go
[2418] /mur thug phyed rtag phyed chad do/
[2419] /phyal pa chad pa phyam chad do/
[2420] /rgyang phan 'bras bu chad pa'o/
[2421] /de ltar sum brgya drug cu yang*/
[2422] /rnam pa bzhir ni 'dus pa'o/
[2423] /de yang rtag chad gnyis su 'dus/
[2424] /zhes so/
[2425] /'di dag bstan pa'i dgos pa ni/
[2426] /lam log pa ngo shes pas mi 'jug pa ste/
[2427] /de nyid las/
[2428] de bzhin du rigs kyi bu khyod log pa'i lam du zhugs kyis dogs pa'i phyir ngas 'jig tshogs kyi lta ba mang po bsdus te bstan pa'o zhes gsungs so/
[2429] /phyi rol pa'i grub mtha' bshad zin to/
[2430] /gnyis pa 'jig rten las 'das pa'i theg pa rgya cher dbye ba la gsum ste/
[2431] phyir rol pa las 'phags pa'i tshul/
[2432] /rnam grangs spyir bstan pa*/
[2433] bye brag rgyas par bshad pa'o/
[2434] /dang po ni chos rtags kyi phyag rgya bzhi khas len shing lha dkon mchog gsum la skyabs su 'gro bas 'phags te/
[2435] phyi rol pa'i lam na de med pa'i phyir ro/
[2436] /phyag rgya bzhi ni 'dus byas thams cad mi rtag pa/
[2437] zag pa dang bcas pa thams cad sdug bsngal ba/
[2438] chos thams cad stong zhing bdag med pa/
[2439] mya ngan las 'das pa zhi pa'o/
[2440] /gnyis pa la lnga ste/
[2441] ngo bo/
[2442] nges tshig
[2443] dbye ba/
[2444] dgos pa/
[2445] 'bras bu'o/
[2446] /'jig rten las 'das pa'i theg pa'i ngo bo ni/
[2447] chos kyi rnam grangs gang zhig 'khor ba las nges par 'byin pa'i thabs dam pa'o/
[2448] /nges tshig ni gang zhig zhugs na bde skyid 'byung ba ste/
[2449] sdud pa las/
[2450] de gang zhon nas sems can thams cad mya ngan zlo/
[2451] dga' skyid bde ba mngon par sgrub byed yon tan mchog
[2452] theg pa 'di ni mkha' 'dra gzhal med khang chen no/
[2453] /zhes so/
[2454] /dbye na/
[2455] chung ngu dang chen po gnyis sam/
[2456] nyan rang byang chub sems dpa'i theg pa gsum mam/
[2457] gdul bya'i blo la ltos nas bsam gyis mi khyab pa ste/
[2458] lang kar gshegs pa las/
[2459] ji srid sems ni 'jug pa'i bar/
[2460] /theg pa'i mtha' la thug pa med/
[2461] /ces so/
[2462] /dgos pa ni gnas skabs dang mthar thug gi don gnyis bsgrub pa'i dgos pa yod do/
[2463] /'bras bu ni khams gsum las nges par byung nas thar pa thob pa'o/
[2464] /gsum pa bye brag rgyas par bshad pa ni/
[2465] rig pa rang shar las/
[2466] theg pa'i dbye ba 'di lta ste/
[2467] mdo dang rgyas pa chen po dang*/
[2468] /shin tu'ang rgyas pa chen po'o/
[2469] /shin tu rgyas pa chen po ni/
[2470] /brgyad khri bzhi stong bsam mi khyab/
[2471] /rgya cher grangs mang chen po ste/
[2472] /bsam gyis mi khyab gzhal du med/
[2473] /brjod med bsam 'das chen po'o/
[2474] /rgyal pa chen po 'di lta ste/
[2475] dbye ba rnams pa dgur 'dod do/
[2476] /nyan thos dang ni rang rgyal dang*/
[2477] /de bzhin byang chub sems dpa'o/
[2478] /kri ya dang ni u pa dang*/
[2479] /de bzhin yo ga'i theg par bshad/
[2480] /ma hA a nu yo ga dang*/
[2481] /de bzhin rdzogs chen a ti'o/
[2482] /de ltar rnam pa dgur bshad de/
[2483] /chos kyi bstan pa chen po yin/
[2484] /ces gsungs pa'i don gtan la dbab pa ni/
[2485] spyir sangs rgyas kyi chos kyi rnam grangs mtha' yas kyang*/
[2486] theg pa tsam du bsdu na/
[2487] theg pa mdor bstan pa che chung gnyis sam/
[2488] rgyu mtshan nyid kyi theg pa dang*/
[2489] 'bras bu rdo rje theg pa yin la/
[2490] rgyas par bshad na/
[2491] dbang po dman pa gsum la/
[2492] nyan thos rang rgyal byang chub sems dpa' gsum gyi theg pa dang*/
[2493] 'bring po gsum pa krI ya u pa yo ga gsum dang*/
[2494] rnon po gsum la/
[2495] ma hA a nu a ti gsum gsungs te/
[2496] a ti bkod pa chen po las/
[2497] ngas bstan pa yi chos rnams ni/
[2498] /sems can blo yi rim pa las/
[2499] /che dang chung ba'i khyad par gyis/
[2500] /rim pa gnyis kyi tshul du bstan/
[2501] /rang rang lta dang sor bzhag go
[2502] /rang rang nyid ni rim pa gnyis/
[2503] /phyin ci log dang yang dag lta/
[2504] /log par rtogs pas 'khor la gnas/
[2505] /yang dag pa ni rim gsum ste/
[2506] /chung ba'i blo dang chen po dang*/
[2507] /de bzhin 'bring po'i blo can la/
[2508] /rim pa gsum gyi tshul du bstan/
[2509] /chung ba'i rim pa rnam gsum ste/
[2510] /de yi ba dang mthun pa'i chos/
[2511] /rtog pas sbags la nyan thos so/
[2512] /'du shes can la rang rgyal te/
[2513] /rtog 'dzud can la byang sems so/
[2514] /'bring po gsum la bstan pa ni/
[2515] /rab tu dman la bya ba ste/
[2516] /dman pa rnams la spyod pa'o/
[2517] /rnam shes can la rnal 'byor nyid/
[2518] /chen po rim ldan gsum dag la/
[2519] /sems yas pa la bskyed pa ste/
[2520] /sems bcud can la rdzogs pa'o/
[2521] /mchog gsar rab la rdzogs pa che/
[2522] /zhes so/
[2523] /shin tu rgyas pa chen po'i theg pa ni/
[2524] bka' thams cad sde snod gsum la 'du la/
[2525] sngags rnams ni mngon par chen po yin pas/
[2526] mdo sde dang*/
[2527] 'dul ba dang*/
[2528] mngon pa dang*/
[2529] chen po'i theg pa ni/
[2530] bka' thams cad sde snod gsum la 'du la/
[2531] sngags rnams ni mngon pa chen po yin pas/
[2532] mdo sde dang*/
[2533] 'dul ba dang*/
[2534] mngon pa dang*/
[2535] de gsum cha snyoms pa la nyi khri chig stong ste/
[2536] chos kyi phung po brgyad khri dang bzhi stong ste/
[2537] de las kyang phye na sems can gyi rtog tshogs 'dul ba'i gnyen po re re la ltos nas rgya che la grangs mang zhing bsam gyis mi khyab pa brjod las 'das pa yod do/
[2538] /skabs 'dir theg pa dgur rnam par gzhag pa las/
[2539] dang po nyan thos kyi theg pa bshad pa la lnga las/
[2540] ngo bo ni/
[2541] 'khor ba las rang nyid gcig pur thar bar 'dod pa'i blo gang zag gi bdag med rtogs pa'i thabs su gyur pa'o/
[2542] /nges tshig ni ston pa la chos nyan nas gzhan la sgrogs shing srid pa tha ma'i byang chub 'grub pa slob dpon ltos pa'i nyan thos so/
[2543] /dgos pa/
[2544] 'khor ba las nges par 'byin pa'o/
[2545] /'bras bu/
[2546] lhag bcas med kyi dgra bcom pa thob pa'o/
[2547] /dbye na mdo sde pa dang*/
[2548] bye brag tu smra ba gnyis las/
[2549] bye brag tu smra ba ni/
[2550] rags pa kun rdzob kyi bden pa 'di g.yag rnga dang ne'u gsing ltar tshogs pa gcig tu snang ba yang*/
[2551] don dam par rdul phran cha ldan sil bur 'dod la/
[2552] shes pa'i rgyun kun rdzob/
[2553] skad cig don dam cha med pa bum chu lta bu ste/
[2554] phung po dang khams dang skye mched las/
[2555] rags snang rdul phra bar bskor ba bar dang bcas par 'dod la/
[2556] gang zag gi bdag med par khas blangs kyang chos kyi bdag rdul phran dang skad cig yod par khas blangs so/
[2557] /de yang bden pa bzhis bsdus pa'i chos la rgyu 'bras spangs blang du shes nas/
[2558] rgyu/
[2559] kun 'byung ba/
[2560] 'gog pa/
[2561] rkyen kyi rnam pa bzhi la dmigs nas/
[2562] shes pa'i rnam pa sdug bsngal shes bya/
[2563] kun 'byung spang bya/
[2564] lam bsten bya/
[2565] 'gog pa thob bya'i tshul gyis shes par bya ba dang*/
[2566] sdug bsngal bas spang bya dang*/
[2567] stong pa dang*/
[2568] bdag med par rtogs pa'i rnam pas/
[2569] lam/
[2570] rigs pa/
[2571] bsgrub pa/
[2572] nges par 'byin pas/
[2573] 'gog pa/
[2574] zhi ba/
[2575] gya nom pa/
[2576] bdag med pa'i tshul bsgoms pas/
[2577] khams gsum gyi mthong ba dang bsgoms pas spang bar bya ba bzhi brgya dang bcu bzhi spangs nas/
[2578] zad pa shes pa dang*/
[2579] mi skye ba shes pa'i ye shes dam pa mngon du byas te grol bar 'dod do/
[2580] /mdo sde pa ni/
[2581] dmigs par bya ba'i yul bden pa bzhi la/
[2582] dmigs par byed pa'i shes pa bcu gnyis su shes pas/
[2583] nyon mongs pa phra rgyas brgyad cu rtsa brgyad spangs te/
[2584] ye shes dam pa rtogs par 'dod do/
[2585] /de'ang gang zag gi bdag med snga ma dang 'dra la/
[2586] de'i steng du chos kyi khams phyogs gcig gis 'phags te/
[2587] de'ang cha dang bcas pa'i rdul phran shes bya'i gzhi lnga gtso bos khegs la/
[2588] gtso bo sems kyi gzhi/
[2589] 'khor sems las byung ba'i gzhi/
[2590] ldan pa ma yin pa 'du byed phung po'i gzhi/
[2591] 'dus ma byas rtag pa'i gzhi/
[2592] snang ba gzugs kyi gzhi dang lnga'i chos nyid rtogs pas/
[2593] cha med kyi rdul phran tsam ma khegs te/
[2594] chos kyi khams kyi phyogs phyed gzung yul rags snang rdul phran 'dab chags re la ma 'byor bas brtsams pa de yang*/
[2595] cha med du rtogs pas sngar bas 'phags te/
[2596] don gyi ltar med pas rdul phran khas ma blangs pa dang 'dra'o/
[2597] /'di gnyis ka'ang lam bsgom dus lam lnga skye ba'i rim pas nan tan du byed pa na/
[2598] dug gsum spyi'i gnyen por bdag med pa dang sgyu ma bsgom la/
[2599] so so'i gnyen por/
[2600] 'dod chags la mi gtsang ba'i rdzas brgyad dang*/
[2601] keng rus bsgom la/
[2602] zhe sdang la byams pa dang gti mug la rten 'brel lugs 'byung dang lugs bzlog bsgom zhing*/
[2603] rnam rtog gi gnyen por dbugs 'byung rngub bgrang gzhal du bsgom mo/
[2604] /bdag med bsgom pa'ang yul dang yul can 'gags pa'i 'gog pa ci yang mi dmigs pa'i don bsgom zhing*/
[2605] bying na rmugs pa'i gti mug gi gnyen por spyi gtsug tu mar me 'bar ba la sems gtod par byed do/
[2606] /de ltar byas pas/
[2607] dbang po rtul po dang 'bring brtson
[2608] 'grus can kha cig tshe de nyid kyis 'bras bu thob la/
[2609] rnon po dang*/
[2610] byang chub sems dpa' kha cig lam lnga sngon song gi tshogs mang du bsags pa'i rten la stan thog gcig tu lam lnga rdzogs nas grol bar 'dod do/
[2611] /de'ang nyan thos kyi theg pa nas/
[2612] kho'i lam de blo chung ba dang*/
[2613] 'bring dang*/
[2614] che bas nyan thos dang*/
[2615] rang sangs rgyas dang*/
[2616] sangs rgyas kyi byang chub gsum 'grub par 'dod kyi/
[2617] theg chen dang sngags kyi lam zhes bya ba mi 'dod do/
[2618] /de yang nyan rang la dkar po rnam par mthong ba'i sa la sogs pa dman pa'i sa brgyad bshad do/
[2619] /de la brten nas rgyun du zhugs pa dang*/
[2620] lan cig phyir 'ong ba dang*/
[2621] phyir mi 'ong ba dang*/
[2622] dgra bcom pa ste/
[2623] re re la zhugs pa dang*/
[2624] gnas pa gnyis gnyis su phye bas skyes bu chen po'i rim pa brgyad ces bya'o/
[2625] /byang chub sems dpa' rab tu dga' ba la sogs pa'i sa bcu la'ang dge sbyong gi 'bras bu bzhi yod par bshad do/
[2626] /de dag kyang rig pa rang shar las/
[2627] nyan thos theg pa 'di lta ste/
[2628] 'jug pa'i sgo ni bden pa bzhi/
[2629] /nyan thos spyi yi 'jug sgo'o/
[2630] /dbye ba rnam pa gnyis 'dod de/
[2631] /bye brag pa dang mdo sde pa'o/
[2632] /bye brag pa yi lta ba ni/
[2633] /phung po khams dang skye mched la/
[2634] g.yag rnga ne'u gsing tshul du 'dod/
[2635] /rang gi blo yi ltas gyur na/
[2636] /rdul dang rdul phran dag tu 'dod/
[2637] /de bzhin rnam par gzhigs nas ni/
[2638] /stong pa nyid du sgom pa'o/
[2639] /mdo sde pa yi lta ba ni/
[2640] /kha don byas pa'i rang bzhin dang*/
[2641] /thos pa bsam pa sgom pa gsum/
[2642] /shes rab rnam gsum bsgom pa yis/
[2643] /sa bcu'i 'bras bu thob par 'dod/
[2644] /nyan thos spyi yi rnam pa ni/
[2645] /bden pa rnam pa bzhi sgom zhing*/
[2646] /'bras bu rnam pa bzhir 'dod do/
[2647] /de yang sgom lugs 'di lta ste/
[2648] /'gog pa sgom par 'dod pa la/
[2649] /kun 'byung spang bar 'dod pa'o/
[2650] /'gog pa sgom lugs 'di lta ste/
[2651] /phyi yi 'byung ba 'di dag la/
[2652] /mi chags gnas su zhugs nas ni/
[2653] /dang po zas la goms par byed/
[2654] /zas la goms par gyur pa dang*/
[2655] /bsam gtan ting 'dzin sgom byed de/
[2656] /bsam gtan mi rtog chig tshugs sgom/
[2657] /rgyal ba byams pa'i bstan pa la/
[2658] /'bras bu thob par 'dod pa'o/
[2659] /kun 'byung spong ba 'di lta ste/
[2660] /zas kyi 'du shes bral ba dang*/
[2661] /kun 'byung rgyun thag chod par 'dod/
[2662] /de yang zhe sdang gnyen por sgom/
[2663] /nyon mongs thams cad spang ba'o/
[2664] /sa lam sgom pa 'di lta ste/
[2665] /'dod chags gnyen por sgom pa dang*/
[2666] /gti mug gnyen por sgom pa dang*/
[2667] /de bzhin lam gyi sgom pa ni/
[2668] /sdug bsngal spong bar 'dod pa'o/
[2669] /lam gyi sgom lugs 'di lta ste/
[2670] /'dod chags dag gi gnyen po ru/
[2671] /rang gi dpral ba'i dkyil 'khor du/
[2672] /keng rus dkar po mthe bong tsam/
[2673] /dkar po 'od chags bsgoms pa las/
[2674] /de las skyed nas mgo bo tsam/
[2675] /de nas lus po tsam sgom ste/
[2676] /de nas rang gi tho yul tsam/
[2677] /de nas cir snang thams cad sgom/
[2678] /de ltar stong gsum dkar po ste/
[2679] /de ltar dkar po goms gyur nas/
[2680] /'dod chags sdug bsngal spong ba'o/
[2681] /gti mug sdug bsngal spong ba ni/
[2682] /rang gi spyi bo'i gtsug tu yang*/
[2683] /me dmar gsal la gdangs pa cig
[2684] /bsgom pas shes pa gsal ba dang*/
[2685] /sems ni stong par 'dod pa'o/
[2686] /des ni gti mug sdug bsngal spong*/
[2687] /de ltar rnam bzhi bsgoms pa yis/
[2688] /'bras bu rnam pa bzhi thob bo/
[2689] /'bras bu bzhi po gang zhe na/
[2690] /'gog pa bsgoms pa'i 'bras bu ni/
[2691] /rgyun du zhugs pa thob pa ste/
[2692] /rab tu dga' ba thob pa nas/
[2693] /de bzhin sa bdun man chad do/
[2694] /kun 'byung bsgoms pa'i rang bzhin gyis/
[2695] /lan cig phyir mi 'ong ba thob/
[2696] /sa brgyad man chad thob pa'o/
[2697] /lam bsgom pa yi yon tan gyis/
[2698] /dgra bcom 'bras bu thob pa ni/
[2699] /su bcu mthar phyin thob pa'o/
[2700] /sa dang ma la gnas pa'i tshe/
[2701] /nyan cing thos par byed pa'o/
[2702] /sa bdun man chad sems dpa' ni/
[2703] /rang rang dpon la nyan pa'o/
[2704] /sa brgyad man chad sems dpa' ni/
[2705] /sprul pa'i sku la nyan par 'dod/
[2706] /de yang dngos por mthong med do/
[2707] /byin gyi rlabs kyis thos pa'o/
[2708] /nyan thos theg pa de ltar 'dod/
[2709] /ces so/
[2710] /gnyis pa rang sangs rgyas kyi theg pa la'ang lnga las/
[2711] ngo bo ni/
[2712] rang don phyogs gcig pas byang chub slob dpon la ma brten par srid pa tha ma'i tshe mngon du byed pa'i thabs bdag med phyed dang gnyis rtogs pa'i rang bzhin no/
[2713] /nges tshig ni rang nyid gcig pu sangs rgyas su 'dod pa'o
[2714] /dgos pa ni 'khor ba las thar ba'i byang chub 'bring thob pa'o/
[2715] /'bras bu ni dgra bcom gnyis so/
[2716] /dbye na/
[2717] ne tso ltar khyus lding pa dang*/
[2718] bse ru ltar gcig pur gnas pa gnyis las/
[2719] bse ru ni dmigs yul bden pa bzhis bsdus pa'i chos rnams la/
[2720] rten 'brel bcu gnyis lugs 'byung du bsgoms pas/
[2721] khams gsum pa'i phra rgyas thams cad spong bar 'dod do/
[2722] /de yang ma rig pa'i rgyu las 'du byed/
[2723] de las rnam pa shes pa nas rga shi'i bar la snga phyi rgyu 'bras su shes shing*/
[2724] lta ba gang zag gi bdag dang*/
[2725] chos bdag gi phyed phyi gzung ba rdul phran cha bcas dang cha med gnyis ka med par/
[2726] gzugs brnyan ltar rang bzhin gyis ngo bo med cing ma skyes par rtogs pa'o/
[2727] /de yang chos bdag la phyi gzung ba dang*/
[2728] /nang gnyen por 'dzin pa'i shes pa gnyis bden par sgro btags pa yin la/
[2729] /gang zag gi bdag ni phung po lnga bsdus kyi chos la spang bya'i shes pa nga dang nga yir 'dzin pa ste/
[2730] gang zag dang chos kyi bdag ces bya'o/
[2731] /'phags pa nyan thos kyis gang zag gi bdag med rtogs kyang chos kyi ma rtogs/
[2732] rang sangs rgyas kyis de'i steng du chos kyi phyi gzung ba med par rtogs kyang 'dzin pa med par ma rtogs te/
[2733] /mngon rtogs rgyan las/
[2734] gzung don rtog pa spong phyir dang*/
[2735] /'dzin pa'i mi spong phyir dang ni/
[2736] /rten gyi bse ru lta bu'i lam/
[2737] /yang dag bsdus pas shes par bya/
[2738] /zhes so/
[2739] /dus ni bskal pa chen po brgyar tshogs lam gyis bsdus pa'i tshogs bsags pa las byung ste/
[2740] /bse ru bskal pa brgya yi rgyus/
[2741] /zhes bshad pa yin no/
[2742] /ne tso lta bu ni/
[2743] rten 'brel lugs bzlog tu sgom ste/
[2744] dur khrod du song nas ro 'di ci las byung*/
[2745] /shi ba las byung zhes pa nas ma rig pa'i bar du brtags nas/
[2746] bdag med phyed dang gnyis rtogs pa gzhir byas te/
[2747] lam lnga bsgoms pas za pa dang mi skye ba shes pa'i byang chub mngon du byed do/
[2748] /de gnyis ka yang lus kyi brda'i sgo nas chos ston gyi ngag gi sgo nas mi ston pa yin no/
[2749] /tshul 'di dag kyang rig pa rang shar las/
[2750] a ho gsang ba'i bdag po nyon/
[2751] /rang rgyal mdo sde'i theg pa ni/
[2752] /'jug pa'i sgo ni rten 'brel bcu gnyis so/
[2753] /rtogs pa'i lta ba gang zag bdag med la/
[2754] /chos kyi dbang phyed yod par lta ba'o/
[2755] /bsrung ba'i tshul khrims nyis brgya lnga bcu bsrung*/
[2756] /bsgom pa'i rim pa mi rtog chos nyid bsgom/
[2757] /phyi dang nang gi rten 'brel rnams/
[2758] /goms nas stobs su gyur pa dang*/
[2759] /'bras bu mthar phyin tshad du 'dod/
[2760] /de yang dpe mtshon 'di lta ste/
[2761] /dper na dur khrod ro bzhin te/
[2762] /dur khrod dag tu song nas ni/
[2763] /ro 'di dang po gang nas byung*/
[2764] /da lta 'di yi dngos po ci/
[2765] /snyam du dpe yis mtshon par byed/
[2766] /de yang ma rig pa las byung*/
[2767] /ma rig pa las 'du byed do/
[2768] /'du byed pa rnam par shes pa'o/
[2769] /rnam par shes las ming 'byung zhing*/
[2770] /ming las gzugs kyi rang bzhin 'byung*/
[2771] /gzugs las skye mched rnam drug 'byung*/
[2772] /skye mched drug las reg pa 'byung*/
[2773] /reg las tshor ba 'byung bar 'gyur/
[2774] /tshor las sred pa 'byung bar 'gyur/
[2775] /sred pa las ni len pa 'byung*/
[2776] /len pa las ni srid pa 'byung*/
[2777] /srid pa las ni skye ba 'byung*/
[2778] /skye ba las ni rgas pa 'byung*/
[2779] /rgas pa las ni na ba 'byung*/
[2780] /na ba las ni shi ba 'byung*/
[2781] /de bzhin rten 'brel bcu gnyis bsgom/
[2782] /de ltar bsgoms pa yon tan gyis/
[2783] /sa bcu gnyis kyi 'bras bu 'thob/
[2784] /mi sdug rnam pa brgyad bsgom ste/
[2785] /dur khrod phyogs su phyin nas ni/
[2786] /rang gi lus la 'di ltar rtog
[2787] /dang po rnam par sngo bar 'dod/
[2788] /de nas rnam par dmar ba dang*/
[2789] /rnam par gnas pa dag dang ni/
[2790] /de bzhin rnam par bam pa dang*/
[2791] /de bzhin rnam par 'bu zhugs dang*/
[2792] /rnam par 'thor ba dag tu 'dod/
[2793] /de bzhin rnam par dkar ba'o/
[2794] /de ni 'dod chags gnyen po ru/
[2795] /mi sdug rnam brgyad bsgom pa'o/
[2796] /nyan dang thos pa med pa ste/
[2797] /de phyir rang rgyal theg par 'dod/
[2798] /ces so/
[2799] /gsum pa byang chub sems dpa'i theg pa gtan la dbab pa la gnyis te/
[2800] theg dman las ji ltar 'phags pa'i tshul dang*/
[2801] khyad par 'phags pa'i theg pa nyid bshad pa'o/
[2802] /dang po ni/
[2803] thabs snying rje chen po dang shes rab bdag med gnyis rtogs pas khyad par du byas te/
[2804] rin chen phreng ba las/
[2805] stong nyid snying rje'i snying po can/
[2806] /byang chub bsgrub pa kha cig la'o/
[2807] /zhes pa dang*/
[2808] de ni snying rje 'ba' zhig gis/
[2809] /byang chub bar du srid mtshams sbyor/
[2810] /nyan thos theg pa de las ni/
[2811] /byang chub sems dpa'i smon lam dang*/
[2812] /spyod pa yongs bsngo ma bshad des/
[2813] /theg pa chen por ga la 'gyur/
[2814] /zhes pa dang*/
[2815] sdud pa las/
[2816] thabs med shes rab bral bas nyan thos nyid du ltung*/
[2817] /zhes rgya cher gsungs so/
[2818] /gnyis pa lnga las/
[2819] byang chub sems dpa'i theg pa'i ngo bo ni/
[2820] /chos thams cad nam mkha' ltar rtogs shing snying rje chen pos gzhan don rlabs po che spyod pa'i rgyu'am thabs dam par gyur pa ste/
[2821] de nyid las/
[2822] theg pa 'di ni mkha' 'dra gzhal med khang chen te/
[2823] /dga' skyid bde ba mngon par thob byed pa'i mchog
[2824] /de gang zhon nas sems can thams cad mya ngan zlo/
[2825] /rgyu des de ni theg pa chen po zhes brjod do/
[2826] /zhes so/
[2827] /nges tshig ni thabs gang la brten nas thar pa chen po'i grong khyer dam par khrid pas na theg pa che po'o/
[2828] /dgos pa ni blo mchog tu gyur pa rnams sangs rgyas thob par byed pa'o/
[2829] /'bras bcu gcig kun tu 'od kyi sa 'grub pa'o/
[2830] /dbye na mang yang*/
[2831] skabs 'dir lam spyi'i ngo bo mdor bstan pa dang*/
[2832] grub pa'i mtha' so so rgyas par bshad pa gnyis las/
[2833] dang po ni mtshan nyid kyi theg pa'i lugs kyis dbang po rnon po sems stobs chen po dag gi lam ste de yang gzhi bden pa gnyis kyi rang bzhin shes par bya ba/
[2834] shes nas ji ltar nyams su blang ba/
[2835] lam mthar phyin pa'i 'bras bu bstan pa dang gsum las/
[2836] dang po ni/
[2837] snang srid 'khor 'das kyis bsdus pa'i chos thams cad bden pa gnyis kyi rang bzhin du 'dus te/
[2838] rtsa ba shes rab las/
[2839] sangs rgyas rnams kyis chos bstan pa dang*/
[2840] bden pa gnyis la yang dag brten/
[2841] /'jig rten kun rdzob bden pa dang*/
[2842] /dam pa'i don gyi bden pa'o/
[2843] /zhes pa dang*/
[2844] sgyu 'phrul las/
[2845] bden pa gnyis kyi tshul la gnas/
[2846] /zhes so/
[2847] /de la chos can mtshan mar snang ba blo'i yul du snang rung rnams ni kun rdzobs kyi bden pa ste/
[2848] dbye na log pa dang yang dag kun rdzob gnyis las/
[2849] dang po ni snang srid snod bcud blos bkod pa'i chos so cog dang bcas pa thams cad log pa'i kun rdzob yin te/
[2850] yul 'khrul snang blo rdzun pa'i ngo bo la snang ba yin pa'i phyir ro/
[2851] /de yang btags par snang ba 'di dag blo 'khrul don mthun par snang ba/
[2852] don byed nus pa/
[2853] brtags na ngo bo nyid kyis dben pa/
[2854] sgyu ma'i dpe brgyad kyi tshul te/
[2855] /med pa gsal snang can du shar ba ni/
[2856] snga ma las/
[2857] rmi lam ji bzhin sgyu ma bzhin/
[2858] /dri za'i grong khyer ji bzhin du/
[2859] /de bzhin skye dang de bzhin gnas/
[2860] /de bzhin du yang 'jig pa gsungs/
[2861] /zhes so/
[2862] /yang dag kun rdzob ni/
[2863] 'khrul par snang yang bde 'gro dang thar pa'i rgyu byed pa/
[2864] dge ba bcu'i las rnam par dkar ba/
[2865] sbyin pa la sogs pa bsod nams kyi tshogs dang*/
[2866] tshogs sbyor ba'i mthong sgom bzhi'i sems kyi ting nge 'dzin ye shes kyi rgyur rung blo'i spyod yul lam bden gyis bsdus pa rnams te/
[2867] rgyud bla ma'i 'grel par/
[2868] lam bden thams cad ni 'dus byas/
[2869] 'dus byas thams cad ni kun rdzob ste zhes so/
[2870] /chos nyid rang bzhin du gnas pa stong pa nyid kyi ngo bo dang rjes su 'jal ba'i shes rab spros pa zhi ba'i rnam pa dang bcas pa ni don dam bden pa ste/
[2871] dbye na rnam grangs pa mtshan ma tshig gi don dam dang*/
[2872] rnam grangs pa ma yin pa yang dag gshis kyi don dam gnyis las/
[2873] dang po ni rigs pas phye zhing gzhigs na gang du'ang ma grub pa'i chos nyid du thams cad ye nas gnas par rtogs pa'i shes rab gshis dang mthun par skyes pa ste/
[2874] bden gnyis las/
[2875] skye sogs bkag pa don dam dang*/
[2876] /mthun pa'i phyir yang 'dod pa yin/
[2877] /skye med spros kun zhi ba la/
[2878] /don dam zhes pa'i brda mdzad do/
[2879] /zhes so/
[2880] /gnyis pa ni/
[2881] chos rnams gdod ma nyid nas yod med kyi spros pa las 'das pa'i dbyings rang bzhin gyis rnam par dag pa ste/
[2882] rtsa ba shes rab las/
[2883] gzhan las shes min zhi ba dang*/
[2884] /rnam rtog med don tha dad min/
[2885] /spros pa rnams kyis ma spros pa/
[2886] /de ni de yi mtshan nyid do/
[2887] /zhes so/
[2888] /gnyis pa shes nas nyams su blang ba'i rim pa ni/
[2889] /byang chub sems dpa'i khyim pa yi na dge bsnyen gyi sdom pa blangs pa'am ma blangs kyang rung la/
[2890] rab tu byung ba yin na dge tshul gyi bslab pa'i gnas bcu/
[2891] dge slong gi khrims nyis brgya lnga bcu/
[2892] dge slong ma'i sum brgya drug cu rtsa gsum gyis gzhi byas pa'i steng du/
[2893] theg chen smon 'jug gi sems bskyed nas/
[2894] bslab mdo brgyad cu rtsa lnga la gnas pas/
[2895] tshogs lam chung ngur dran pa nyer gzhag bzhi/
[2896] /'bring du yang dag spong ba bzhi/
[2897] /chen por rdzu 'phrul gyi rkang pa bzhi/
[2898] /sbyor lam drod rtser dbang po lnga/
[2899] /bzod pa chos mchog tu stobs lnga/
[2900] mthong lam du byang chub kyi lam yan lag bdun/
[2901] sgom lam sa dgur 'phags lam brgyad bsgoms pas/
[2902] rab tu dga' ba la sogs pa'i sa lam gyi drod tshad rtags dang bcas pa rdzogs te/