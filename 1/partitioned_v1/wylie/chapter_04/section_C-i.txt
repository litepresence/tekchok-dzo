[6630] dam pa 'di yin te sme ba a'i mtshan ma can shangs kyi rtser ldan pa dang*/
[6631] man ngag gi gnad nges pa gzhan las 'phags pa dang*/
[6632] mngon par shes pas ma 'ongs pa lung ston pa dang*/
[6633] dka' ba'i gnas nges pa gsal bar ston pa dang*/
[6634] mya ngan las 'das pa'i tshe yang phul du byung ba'i rtags nges pas 'jig rten bkang ba'i phyir ro/
[6635] /'di dang su 'phrad pa rnams 'khor ba'i grong las 'bad pa med par thar ba'i phyir 'dzam bu gling gi rgyan du shar ba yin no/
[6636] /'gro ba'i mgon po shin tu thugs rje can/
[6637] /rgyan gyur 'jig rten bla mar deng shar te/
[6638] /'od gsal snying po'i bstan pa gsal mdzad nas/
[6639] /zhi ba'i dbyings su gshegs la gus phyag 'tshal/
[6640] /thugs rjes rtag tu 'khor ba yongs bzung ste/
[6641] /zhi ba phyogs gcig mya ngan mi 'da' yang*/
[6642] /'gro phan gzigs nas tha ma'i mdzad pa yis/
[6643] /ngo mtshar 'jig rten khyab la gus phyag 'tshal/
[6644] /ston ka'i zla ba dang por zhi ba yi/
[6645] /nags khrod dam par sku tshe btang ba las/
[6646] /slar yang byin rlabs thugs rje rmad byung gang*/
[6647] /gzhan las phul du byung la gus phyag 'tshal/
[6648] /gang du mgon po mya ngan 'das gyur pa/
[6649] /de tshe sa 'di nags tshal bcas pa g.yos/
[6650] /'od lnga'i snang bas nam mkha' khyab gyur cing*/
[6651] /rol mo'i sil snyan 'khrol la gus phyag 'tshal/
[6652] /sku gdung bzhu bas 'od zer 'bar ba'i mkha'/
[6653] /mkha' 'gro'i mchod sprin rol mos brgyan gyur cing*/
[6654] /'gro kun mi rtog bsam gtan thob gyur pa/
[6655] /mtha' yas rnam 'phrul ston la gus phyag 'tshal/
[6656] /grub pa rig sngags 'chang dang mkha' 'gro'i tshogs/
[6657] /dpag med mchod sprin bkod pas yongs bskor te/
[6658] /rigs 'dzin rgyal ba'i zhing du gshegs mdzad pa/
[6659] /mkha' spyod dngos grub brnyes la gus phyag 'tshal/
[6660] /phyi rab 'gro bar bsod nams zhing rab tu/
[6661] /sku gdung bzhag ste gdung lnga byon gyur cing*/
[6662] /dbu las rigs lnga'i zhing khams 'ja' tshon bzhin/
[6663] /'od lngas brgyan gyur byon la gus phyag 'tshal/
[6664] /sku gdung sil bu gang du spyan drangs shing*/
[6665] /mchod rten bzhengs dang sbyin pa mdzad pa na'ang*/
[6666] /'od lnga'i snang bas nam mkha' khyab gyur cing*/
[6667] /'gro ba'i yid rab g.yos la gus phyag 'tshal/
[6668] /bi ma mi tra mgon po thugs rje can/
[6669] /rnam 'phrul du mas 'gro ba'i don mdzad pa/
[6670] /bod yul rgyan gyur sprul par gshegs gyur te/
[6671] /ku mA rA dza ston la gus phyag 'tshal/
[6672] /ces bya ba ni kho bo cag gi bla ma dam pa rig 'dzin gyi sprul par lung bstan pa nyid gsal bar brjod pa yin no/
[6673] /de ltar 'dzam bu'i gling du rigs 'dzin rgyal ba'i tshogs kyis bstan pa dam pa bzung bas dar ba'i rabs bdun 'das te/
[6674] /tshe lo bcu pa thal nas/
[6675] sngar bstan pa bzhin mdzes ldan bkod pa la sogs pa'i zhing du bstan pa'i btsas 'phar zhing sems can thams cad smin pa'i don mdzad do/
[6676] /bskal pa bzang po 'di stongs nas bskal pa'i chags 'jig bye ba song ba na/
[6677] bskal pa 'khor ba dong sprugs zhes bya ba la/
[6678] sangs rgyas 'khor lo glog gi phreng bas bstan pa dam pa 'di yongs su bzung ste/
[6679] sems can rnams 'khor las grol bar mdzad nas/
[6680] rdo rje 'chang gis bkod pa'i tshangs chen gyi bskal pa'i 'gro rnams thams cad gdod ma'i sar grol te bstan pa'i btsas gsum yang chos nyid kyi dbyings su thim la/
[6681] 'khor ba dong sprugs te/
[6682] 'di nas bskal pa chen po stong phrag nyi shur lus can rnam par mi snang ngo*/
[6683] /de nas yang snga ma bzhin bag la nyal langs pas 'gro ba'i snod bcud snang ba na/
[6684] 'dul byed kyi ston pa'ang thog ma'i kun tu bzang po'i mthus 'byung ba yin no/
[6685] /ji skad du sgra thal gyur chen po'i rgyud las/
[6686] bstan pa snying thig gsang ba 'di/
[6687] /de ltar bstan pa bdun 'das nas/
[6688] /zhing khams bdun pa nges spyad nas/
[6689] /de ltar bdun po thal nas kyang*/
[6690] /rdo rje gdan gyi spo la ni/
[6691] /bstan pa kun gyi gsung gi btsas/
[6692] /rang byung chen po'i yi ge nyid/
[6693] /sgra dang bcas te babs pa ni/
[6694] /'di nas bskal pa bye ba na/
[6695] /'khor lo glog gi phreng ba yis/
[6696] /bcom ldan 'das la snang bar 'gyur/
[6697] /de nas lo ni brgya phrag gsum/
[6698] /de ltar gsum ni thal ba'i 'og
[6699] /bstan pa'i thugs kyi rdo rje yang*/
[6700] /ston pa de la snang bar 'gyur/
[6701] /de nas lo ni lnga brgya na/
[6702] /bstan pa'i sku yang der babs te/
[6703] /de ltar bstan pa dngos babs nas/
[6704] /yang ni bstan pa'i me ro ldang*/
[6705] /ston pa de yi 'khor du yang*/
[6706] /'phags pa tshangs pa'i 'od ces pa/
[6707] /rdzu 'phrul stobs ldan rdzogs pa la/
[6708] /rab tu dad cing 'dun pa nyid/
[6709] /nges par bzung ste mngon par snang*/
[6710] /de la sogs te ston pa'i 'khor/
[6711] /'phags pa nyan thos khri phrag gnyis/
[6712] /'dul ba'i bstan pa bskal pa gcig
[6713] /dgra bcom 'bras bu nyid la 'god/
[6714] /de nas mun pa'i bskal pa drug
[6715] /de 'das dgra bcom 'bum phrag gnyis/
[6716] /nyid kyi 'khor du 'dus nas ni/
[6717] /mdo sde'i bstan pa bskal pa brgyad/
[6718] /drangs nges las kyi mtha' la 'god/
[6719] /rdzu 'phrul stobs dang dbang bsgyur nas/
[6720] /nges par 'phen te bstan pa rdzogs/
[6721] /yang ni mya ngan 'da' tshul ston/
[6722] /de nas mun pa'i bskal pa gnyis/
[6723] /de nas ston pa'i sku 'khrungs nas/
[6724] /byang chub sems dpa' chen po'i 'khor/
[6725] /stong phrag brgyad ni 'dus pa las/
[6726] /mchog tu 'dun pa rab 'jigs dpal/
[6727] /rab tu ston pa'i bstan pa sdud/
[6728] /mngon pa'i bstan pa bskal pa brgya/
[6729] /thams cad tshe gcig 'bras bu 'thob/
[6730] /'di dus 'khor ba dong sprugs te/
[6731] /sems can rnams kyis sangs rgyas 'thob/
[6732] /'gro ba drug ces snang mi srid/
[6733] /bskal pa stong phrag nyi shur ni/
[6734] /sems can 'khor ba rgyun chad nas/
[6735] /lus can rnam par mi snang ngo*/
[6736] /de nas las kyi bye brag gis/
[6737] /sems can nyon mongs sngon med kyang*/
[6738] /bag la nyal ba langs pa'i dbang*/
[6739] /shin tu phra ba blangs pa'i gzugs/
[6740] /grangs mang rab tu phra ba las/
[6741] /gzugs can sems can lus 'phel 'gyur/
[6742] /de ltar brjod kyis mi lang ba'i/
[6743] /bstan pa'i tha ma bsam mi khyab/
[6744] /re zhig tshig gis mtshon pa'o/
[6745] /zhes so/
[6746] /'di la bla ma kha cig ni/
[6747] /kun tu bzang po'i go na yod do cog gi sems can rnams dong sprugs pa yin par bzhed la/
[6748] kha cig rdo rje 'chang gis bkod pa'i tshangs chen gyi sems can yod do cog grol bar dgongs pa yin te/
[6749] bstan pa'i tha ma bsam mi khyab/
[6750] /ces pas kun tu bzang po'i go na da dung tshad med ces bzhed do/
[6751] /gang ltar yang 'gal ba med de/
[6752] kun tu bzang po'i thugs rjes thams cad grol ba yang yin la/
[6753] dbyings nas 'byung rung da dung bag la nyal tshad med pa gnyis mi 'gal ba'i phyir/
[6754] grol ba rgya che shos ltar ngos bzung na'ang mchog tu legs so/
[### CITATION: From the Treasury of the Supreme Vehicle]
[6755] /theg pa'i mchog rin po che'i mdzod las/
[6756] gsang chen nges pa'i don las dka' ba'i gnas bstan pa ste rim khang lnga pa'o/
[6757] /de ltar yid ches pa'i yan lag tu shes byed rgyud kyi gnas gtan la phab nas/
[6758] da ni de'i gnas las ji skad 'byung ba'i don rnams bstan par bya ba las/
[6759] dang po bla na med pa'i theg par 'jug pa'i sgo dbang yin pas/
[6760] 'dir de'i gnas nges pa rnam par gzhag pa la gsum ste/
[6761] dbang bskur ba la 'jug pa'i gzhi/
[6762] dbang bskur ba dngos kyi lam/
[6763] dbang bskur ba mthar phyin pa'i 'bras bu'o/
[6764] /dang po la bzhi ste/
[6765] skur byed slob dpon gyi mtshan nyid/
[6766] bskur bya slob ma'i rang bzhin/
[6767] thun mong du bya ba'i chos/
[6768] /ji ltar bskur ba dbang gi bya ba'o/
[6769] /dang po ni/
[6770] bla mar 'os pa'i yon tan thams cad rdzogs shing skyon thams cad dang bral ba thugs rje rlabs che ba ste/
[6771] rig pa rang shar las/
[6772] rdo rje'i don ldan slob dpon ni/
[6773] /ngang rgyud bzang zhing slob la mkhas/
[6774] dbang thob gsang sngags don la sbyor/
[6775] /phyi nang bya ba thams cad shes/
[6776] /yi dam lha dang 'du 'bral med/
[6777] /ting nge 'dzin las yengs pa med/
[6778] /rdzogs chen man ngag don ldan pa'i/
[6779] /gsang sngags gsang ba'i rgyud la mkhas/
[6780] /phyi nang sgrub pa thams cad byed/
[6781] /lta ba'i don las mi 'da' zhing*/
[6782] /phyi nang gsang ba'i bya ba btang*/
[6783] /yon tan nor bu rin chen ltar/
[6784] /zad med gter la spyod pa'o/
[6785] /zhes pa dang*/
[6786] thal 'gyur las/
[6787] bla ma rdo rje 'chang chen gyi/
[6788] /rim pa rnam par bshad par bya/
[6789] /mtshan nyid rdzogs pa'i bla ma ni/
[6790] /yon tan kun gyi 'byung khungs zhing*/
[6791] /rdzogs pa'i byang chub gzhi 'dzin pa'o/
[6792] /zhes gsungs pas/
[6793] 'dir mtshan nyid drug ldan la/
[6794] 'khor ba'i chos rgyab tu dor ba/
[6795] 'dod pa chung zhing chog shes pa/
[6796] lag len la mkhas shing nyams myong yod pa/
[6797] rgyud kyi tshig don la mkhas shing sgrub pa la brtson pa/
[6798] lta ba'i don la mkhas shing nus pa rdzogs pa/
[6799] snying rje che zhing gtong la dga' ba'o/
[6800] /de dag rdzogs pa ni dpal ldan rdo rje 'dzin pa zhes bya ste/
[6801] slob ma'i rigs drug gi sa bon stongs nas/
[6802] nyon mongs pa drug sbyong zhing*/
[6803] ye shes drug gi don 'char ba ste/
[6804] de nyid la nus pa de mnga' ba'i phyir ro/
[6805] /de'ang bla ma la dbye na rtsa ba dang*/
[6806] yan lag gnyis las/
[6807] dang po rtsa ba'i bla ma ni/
[6808] mtshan nyid bzhi rdzogs pa ste dbang bskur ba gzhir bzhag nas/
[6809] rgyud bshad pa/
[6810] man ngag bstan pa/
[6811] da lta yang bdag bla ma des bstan pa'i man ngag nyams su len pa'o/
[6812] /man ngag gi bla ma ni dbang bskur ba gzhir bzhag nas/
[6813] rgyud bshad pa ni nyis ldan/
[6814] man ngag phog na yan lag gi bla ma sum ldan du 'gro ba'o/
[6815] /zhar la sbyang bya'i slob dpon ni/
[6816] /rang shar las/
[6817] mi shes nga rgyal chen po dang*/
[6818] /blun rmongs tshig phyir 'brengs pa dang*/
[6819] /gsang sngags don la mi dgongs dang*/
[6820] /gzhan gyi zhe gcod khengs tshigs dang*/
[6821] /log pa'i lam du zhugs pa dang*/
[6822] /dbang gi dkyil 'khor zhal ma mthong*/
[6823] /dam tshig phyal bar gyur pa dang*/
[6824] /dris pa dag la lan mi thebs/
[6825] /thos chung nga rgyal che ba ste/
[6826] /slob dpon ma brtags slob ma'i bdud/
[6827] /gsang sngags ston pa'i slob dpon min/
[6828] /rdzogs chen a ti ston mi nus/
[6829] /de dang 'grogs par mi bya'o/
[6830] /zhes so/
[6831] /gnyis pa slob ma'i rang bzhin ni/
[6832] 'khor ba'i chos las blo log pa/
[6833] /bla ma dang chos dang grogs la mos gus dang gdung sems che ba/
[6834] dad pa brtan zhing chos las gzhan la blo mi 'jug pa/
[6835] nges pa'i don la mos shing gtong phod dang brtson 'grus che ba/
[6836] zhen chags chung zhing ngang rgyud bzang ba/
[6837] shes rab che zhing dam tshig dang sdom pa la gnas pa/
[6838] gzhan gyi sems dang mthun zhing chos la bsgyur ba/
[6839] bla ma'i gsung la nyan zhing gsang sgo mi 'chol ba/
[6840] thos bsam che zhing rang rgyud dul ba/
[6841] khyad par du bla ma la sangs rgyas sam de las lhag pa'i mos gus yod pa ste/
[6842] chos bcu dang ldan pa*/
[6843] thar pa dam pa'i slob ma bzang po ste/
[6844] /myur du 'khor ba las thar pa dam pa thob par nges pa'o/
[6845] /de skad du yang*/
[6846] rang shar las/
[6847] dad pa'i stobs dang brtson 'grus che/
[6848] /shes rab che zhing 'dzin chags med/
[6849] /phu dud che zhing gsang sngags spyod/
[6850] /rtog med sems la yengs pa med/
[6851] /dam tshig ldan zhing sgrub la brtson/
[6852] /breng nge dung nge brtse gdung ldan/
[6853] /lhang nge lhan ne sgom la spyod/
[6854] /slob dpon gsungs pa ji bzhin spyod/
[6855] /dam tshig phyal bar mi gtong zhing*/
[6856] /spyod lam gzhan dang mthun par spyod/
[6857] /gus pa'i tshul gyis sems dang zhing*/
[6858] /tshig gcig bstan pa'ang rjes su 'dzin/
[6859] /rang gi don la de bzhin spyod/
[6860] /gsang ba gnyer gtad thub par byed/
[6861] /rdo rje'i don las mi 'da' zhing*/
[6862] /thos pa che ba'i gang zag bsten/
[6863] /rang gi don las 'da' ba med/
[6864] /dregs pa'i tshig med 'jam por smra/
[6865] /pha rol sems dang mthun 'jug byed/
[6866] /slob dpon dang ni de bzhin gshegs/
[6867] /khyad med gcig gi tshul du byed/
[6868] /de ni slob ma'i mtshan nyid de/
[6869] /de ltar ldan pa'i slob ma ni/
[6870] /rdzogs pa chen po'i snod du gsungs/
[6871] /zhes so/
[6872] /zhar la spang bya'i slob ma ni/
[6873] /de nyid las/
[6874] bkur sti phu dud mi byed cing*/
[6875] /gsang sngags 'chol bar spyod pa dang*/
[6876] /rigs rgyud med cing ngang rgyud med/
[6877] /shes rab chung bar gyur pa dang*/
[6878] /bka' drin khyad du gsod pa dang*/
[6879] /rang gi rigs rgyud brjod pa dang*/
[6880] /lus la rgyan bzang 'dogs pa dang*/
[6881] /don med phyal bar gyur pa ste/
[6882] /slob ma ma brtags slob dpon dgra/
[6883] /nyams su mi len gang zag la/
[6884] /rdzogs pa chen po'i don mi bshad/
[6885] /ces so/
[6886] /de'ang snod ngan pa des bcud bzang po mi thub ste/
[6887] seng ge'i 'o ma rdza snod du mi thub pa bzhin no/
[6888] /gal te blugs na chos kyi che ba nyams shing*/
[6889] snod ngan de las des ngan song du 'gro bas/
[6890] snod ngan de lta bu la gsang dgos par/
[6891] de nyid las/
[6892] man ngag rdzogs pa chen po'i don/
[6893] /snod ngan phal du blugs mi bya/
[6894] /dad dang ldan pa 'ga' yi bcud/
[6895] /snod ngan dag tu blugs gyur na/
[6896] /bcud med gnyis ka phung bar byed/
[6897] /de phyir blo dman rnams la gsang*/
[6898] /zhes so/
[6899] /gsum pa thun mong du bya ba'i chos la gsum ste/
[6900] dpon slob thun mong du bsam pa'i chos/
[6901] /brten zhing gsol ba gdab pa'i tshul/
[6902] /dgos pa nges pa'i 'bras bu'o/
[6903] /dang po ni/
[6904] slob dpon des slob ma de la thugs rje breng nge gzigs shing dus su phan pa'i zhal ta dang chos dang*/
[6905] tha na zas skom tsam gyis kyang phan gdags la/
[6906] slob ma des bla ma de'i yon tan la bsam zhing brtse gdung dang mos gus rgyun chad med par byed pa ste/
[6907] rang shar las/
[6908] thugs rje'i 'brel thag ma chad ci nga/
[6909] /brtse gdung rgyun ma chad pa yi/
[6910] /slob dpon slob ma'i 'brel pa'o/
[6911] /zhes so/
[6912] /gnyis pa ni/
[6913] thal 'gyur las/
[6914] so so'i mtshan nyid tshang ba la/
[6915] /rgyal srid dang ni rang gi lus/
[6916] /'khor dang longs spyod rnams kyis bsten/
[6917] /lus ngag spyod pa mnyes pa yis/
[6918] /bla ma sangs rgyas mnyam sbyor bsten/
[6919] /dad dang shes rab ldan pa dang*/
[6920] /mos shing 'khrul pa med pa dang*/
[6921] /brjod bya rnams ni nor 'khrul med/
[6922] /dbang po gsal bas bla ma bsten/
[6923] /ces pas/
[6924] slob ma des/
[6925] spros bcas la sogs pa'i dbang dang*/
[6926] gdams pa zhu ba'i 'dun pa dang ldan pa na/
[6927] glo bur du 'jug pa ma yin te/
[6928] thun mong gi mgron 'bod na'ang sngon du snyan gsan dbab dgos pa bzhin no/
[6929] /des na lo lnga'am bdun nam gsum la sogs pa'i gong nas bla ma la tshogs dang gser la sogs pa'i maN+Dal phul nas bdag lo 'di tsam zhig na/
[6930] dbang 'di zhes bya ba'am/
[6931] gdams pa 'di zhes bya ba zhu bas gnang bar zhu zhes gsol ba yang nas yang du btab ste/
[6932] rang gi dge sbyor gyi thun mgor bla ma de'i rnal 'byor nyin mtshan dus drug tu bsgoms la gsol ba gdab par bya'o/
[6933] /bla mas kyang bu khyod dbang du zhu na de'i bar la bar chad sel ba dang sdig sgrib sbyong ba'i don du bla ma spyi bor bsgoms la nyin mtshan dus drug tu gsol ba thob cig ces gnang ba byin nas gsol ba 'debs su gzhug go
[6934] /de'i dgos pa lus lha'i skur smin pa dang*/
[6935] ngag A li kA li'i rang sgrar smin pa dang*/
[6936] sems stong nyid bsam ngo dang bral bar smin pa'i dgos pa yod do/
[6937] /de'i dus su rang 'dod pa'i dbang la sogs pa gang yin la ci nas kyang thob par bya dgos snyam pa'i 'dun pa drag po byas pas/
[6938] rmi lam du chos 'chad pa dang*/
[6939] lung ston pa la sogs pa bla ma grub pa'i rtags 'byung bar nges so/
[6940] /gsum pa dgos pa nges pa'i 'bras bu ni/
[6941] de ltar sngon du gsol ba btab cing bla ma bsten pas/
[6942] ci 'dod pa thams cad 'grub pa nor bu dang dpag bsam shing lta bu 'byung ste/
[6943] thal 'gyur las/
[6944] bsten pa de las yon tan ni/
[6945] dpag bsam shing dang yid bzhin nor/
[6946] /'dod 'jo'i ba dang 'dra ba yi/
[6947] /yon tan dpag tu med pa 'thob/
[6948] /de la dmigs te bla ma bsten/
[6949] /'khor ba'i g.yul las bzlog phyir ro/
[6950] /zhes so/
[6951] /bzhi pa ji ltar bskur ba dbang gi bya ba la lnga ste/
[6952] dbang bskur ba'i phan yon/
[6953] ma bskur ba'i nyes dmigs/
[6954] gang du bskur ba'i gnas/
[6955] /nam gyi tshe bskur ba'i dus/
[6956] dga' ston bya ba'i rim pa'o/
[6957] /dang po ni/
[6958] rang shar las/
[6959] yon tan bye brag 'di lta ste/
[6960] /ye shes snang ba chen po la/
[6961] /thogs rdugs med par 'gyur ba dang*/
[6962] /rang snang grogs su bstan pa dang*/
[6963] /bya ba thams cad byed par 'gyur/
[6964] /ces pa dang*/
[6965] dbang rin po che'i rgyud las/
[6966] bla ma 'dod pa spangs pa yis/
[6967] /dbang bskur cho ga rdzogs byas na/
[6968] /rim pa ji ltar bskur ba yis/
[6969] /rdo rje 'dzin pa chen por yang*/
[6970] /tshe 'di nyid la 'gyur bar nges/
[6971] /zhes pa dang*/
[6972] gsang snying las/
[6973] snying po lnga yis dbang bskur na/
[6974] /dus 'di phyin chad rgyal ba'i sras/
[6975] /ngan song thams cad med pa dang*/
[6976] /mtho ris thar pa'i bdag por 'gyur/
[6977] /ces pa dang*/
[6978] yang rang shar las/
[6979] /dbang bskur ba'i yon tan ni 'di lta bu ste/
[6980] bar ma do la rang gi snang ba ngo shes par 'gyur ro/
[6981] /ngo shes nas kyang de nyid la brtan pa thob ste/
[6982] sprul pa'i sku zhag nyi shu rtsa gcig na 'gyed par nus so/
[6983] /dbang po rab kyi mthar phyin pa cig kyang sdug bsngal zhing sngangs pa la sogs pa mi 'ong ngo*/
[6984] /nyams su len pa'i dus na yang ye shes kyi snang ba ma 'gags par gsal lo/
[6985] /de ni khyad par gyi yon tan zhes bya'o/
[6986] /thun mong gi yon tan ni 'di lta bu 'thob bo/
[6987] /mkha' 'gro ma'i skad shes pa dang*/
[6988] mkha' 'gro ma'i byin rlabs byed pa dang*/
[6989] byin gyis brlabs pas mi rnams kyis bkur ba'i gnas su mthong ba dang*/
[6990] 'gro ba thams cad byams pa dang*/
[6991] gzugs mdzes shing blta na sdug pa dang*/
[6992] bsod nams rgya chen po 'phel ba dang*/
[6993] shi 'phos nas kyang 'khor los sgyur ba'i rgyal po'i lus su skye ba dang*/
[6994] nor bu rin po che lta bur yon tan chen po 'byung ba dang*/
[6995] pad+ma lta bur dag pa'i chos la spyod pa dang*/
[6996] mchod rten lta bur thams cad kyis bskor ba'i 'os su mthong ba dang*/
[6997] gdugs lta bur 'gro ba phal pa zil gyis gnon pa dang*/
[6998] me dpung lta bur shes rab kyis 'gro ba sgrol bar nus pa dang*/
[6999] ral gri lta bur don byed nus pa dang*/
[7000] rdo rje lcags kyu lta bur 'gro ba la thugs rjes 'dzin par nus pa dang*/
[7001] chos kyi sprin lta bur dbyings dang ye shes 'du 'bral med pa'i don rtogs pa'o/
[7002] /phyi nang gi bya ba thams cad byed pa'o/
[7003] /de dag la sogs te yon tan brgya rtsa brgyad thob par 'gyur ro/
[7004] /des ni bya ba gang ci byed pa thams cad thob par 'gyur ro/
[7005] /des ni bgegs dang log 'dren gyis tshugs par mi 'gyur ro/
[7006] /bu mang zhing longs spyod che ba ni dbang thob pa'i rtags so/
[7007] /tshe rabs snga phyi dran par 'gyur ro/
[7008] /sems can skye ba len pa dag kyang mthong bar 'gyur ro/
[7009] /pha rol gyi sems shes par 'gyur ro/
[7010] /mi ma yin pa dang 'dre bar 'gyur ro/
[7011] /de dag la sogs te yon tan brgya rtsa brgyad thob par 'gyur ro zhes so/
[7012] /gnyis pa dbang ma bskur ba'i nyes dmigs ni/
[7013] sgyu 'phrul gsang snying las/
[7014] slob dpon mnyes par ma byas shing*/
[7015] /dbang rnams thob par ma byas na/
[7016] /nyan pa la sogs rtsom pa rnams/
[7017] /'bras bu med cing brlag par 'gyur/
[7018] /ces pa dang*/
[7019] dbang rdzogs pa rang byung chen po'i rgyud las/
[7020] gsang sngags dbang la ma brten 'grub par mi 'gyur te/
[7021] /dper na mnyan pa lag skya med pa yis/
[7022] /chu bo'i pha rol sgrol bar mi nus bzhin/
[7023] /ces pa dang*/
[7024] rang shar las/
[7025] dbang ma thob pa'i skyon ni 'di lta bu'o/
[7026] /bar ma do la bred pa dang*/
[7027] /sngangs pa dang*/
[7028] rdugs pa dang*/
[7029] thogs pa dang*/
[7030] 'du shes shor ba yang 'byung ngo*/
[7031] /bag chags kyi lus ma bor ba'i bar du yang 'gro ba rnams kyis bkur ba'i 'os su mi mthong ba dang*/
[7032] bsod nams chung ba dang*/
[7033] tshe thung ba dang*/
[7034] 'tsho ba'i longs spyod nyung ba dang*/
[7035] kha nyen pa dang*/
[7036] bar chad mang po 'byung ngo*/
[7037] /bya ba thams cad mi 'grub po/
[7038] /de ni gsang sngags spyod pa'i dbang ma thob pa'i skyon no/
[7039] /gsang sngags spyod pa'i rnal 'byor pas dbang thob par bya'o/
[7040] /dbang ma thob na sangs rgyas kyang de bzhin gshegs pa'i sa la chos kyi 'khor lo bskor bar mi nus so/
[7041] /'khor lo ma bskor na thugs rje sprul pa'i skus 'gro ba'i don byed mi nus so/
[7042] /de'i phyir na gsang sngags spyod pas dbang thob par bya'o zhes so/
[7043] /gsum pa gang du bskur ba'i gnas ni/
[7044] dben zhing yid du 'ong ba dngos grub nye ba rnams so/
[7045] /'di la spyi'i gnas bkra shis shing sa dpyad bzang po yod pa la nags tshal bzang po la sogs pa yin la/
[7046] bye brag gi gnas la bzhi las/
[7047] spros bcas kyi gnas kyang slob ma'i lus sa yin na lho gdangs la byang skyob pa'o/
[7048] /chu yin na shar gdangs la nub skyob pa'o/
[7049] /me yin na nub gdangs la shar skyob pa'o/
[7050] /rlung yin na byang gdangs la lho skyob pa'o/
[7051] /spros med kyi gnas ni/
[7052] nags mthug po'i khrod na ri sul slob pa'i 'byung ba dang mthun pa'i dbyibs dang mtshan ma bstun la bya'o/
[7053] /shin tu spros med la lung pa gsum 'dus pa'i ri'i zom gyi rtse ni mchog tu bzang ngo*/
[7054] /rab tu spros med la rab tu dben pa'am dgon pa ste grong las rgyang grags gcig 'phags pa'o/
[7055] /dbang rnam pa bzhi ka'i gnas la 'gro ba gzhan dag 'jigs pa gcan gzan ma rungs pa gnas pa dang*/
[7056] /sbrul gdug pa can dang*/
[7057] dur bya dang sbyang gi la sogs pa dang*/
[7058] mkha' 'gro ma rab tu mi bsrun pa yod pa'i gnas dur khrod ni mchog tu shis so/
[7059] /de skad du yang*/
[7060] rdzogs pa rang byung las/
[7061] dbang bskur dam pa 'di nyid bstan/
[7062] /grong rdal chen po'i dbus dag tu/
[7063] /rnal 'byor pa yis don mi 'grub/
[7064] /grong dang grong khyer zad mtha' dang*/
[7065] /nags sam ri brag lung stong du/
[7066] /rnal 'byor dbang gi don la 'jug
[7067] /ces pa dang*/
[7068] yang shin tu dben zhing nyams dga' bar/
[7069] /gnas kyi mtshan nyid brtag par bya/
[7070] /grong gdal zad pa'i mtha' dag dang*/
[7071] /rtsi zhing nags tshal smin pa'i sar/
[7072] /me tog sna tshogs 'khrungs pa dang*/
[7073] /nub phyogs mtho la shar nyid gdangs/
[7074] /byang nyid skyob pa 'dra ba dang*/
[7075] /lho phyogs gdal ba 'dra ba'i gnas/
[7076] /bdag nyid mngon pa'i phyogs dag nas/
[7077] /grog po sal sul med pa dang*/
[7078] /mdun na gzugs po med pa dang*/
[7079] /sems can 'dra ba'i gzugs med dang*/
[7080] /rgyab ni brag la gtad pa dang*/
[7081] /logs la shing thog sna tshogs 'bar/
[7082] /mdun na na dang chu gtsang 'bab/
[7083] /yang na tshe zan lta bu'i gnas/
[7084] /ri rgyud rnams kyang yongs ma chad/
[7085] /bya skad sna tshogs sgrogs pa'o/
[7086] /zhes so/
[7087] /bzhi pa nam gyi tshe bskur ba'i dus la gnyis te/
[7088] spyir bstan pa dang*/
[7089] bye brag tu bshad pa'o/
[7090] /dang po ni bla mas gnang nas rten 'brel tshogs pa ni shis pa'i dus yin la/
[7091] 'on kyang khyad par gyi dus ni/
[7092] ston byang chub kyi 'bras bu smin pa dang*/
[7093] dpyid thar pa'i sa bon 'debs pa la mtshon pa'o/
[7094] /lo ni spre'u shis so/
[7095] /yar ngo'i tshes brgyad bzang la/
[7096] skar ma ni rgyal mchog la/
[7097] gza' phur bu bzang ngo*/
[7098] /gnyis pa la bzhi las/
[7099] dang po spros bcas kyi dus dang mtshan ma ni/
[7100] dbang bskur ba la rim par 'jug pa'i dus gnad bstan pa las/
[7101] spros bcas dag gi dbang bskur ni/
[7102] /byi ba 'brug dang rta dang phag
[7103] /khyad par lo ni bzhi dag la/
[7104] /dbang bskur cho ga 'grub pa yin/
[7105] /zla ba ra ba bzhi dag la/
[7106] /dus rdzogs 'bras bu 'byin phyir 'grub/
[7107] /tshes grangs yar gyi gcig nas ni/
[7108] /zla ba rgyas pa'i mtshams su'o/
[7109] /bskur dus nyin phyed nam gung ngo*/
[7110] /rnal 'byor lus kyi bye brag gis/
[7111] /so so'i 'byung ba'i lo la sbyar/
[7112] /dbang bskur cho ga shis par 'gyur/
[7113] /'di dus slob ma dam tshig can/
[7114] /'byung ba'i lus rnams mthun pa ni/
[7115] /grangs la tshad du gzung du med/
[7116] /brgya'am lnga bcu la sogs pa'i/
[7117] /'byung las mthun na 'gal ba med/
[7118] /gal te cho ga la zhugs tshe/
[7119] /mar me gdangs dang mi ldan na/
[7120] /dam tshig bskang ba'i cho ga bya/
[7121] /dme ba med na dngos grub ni/
[7122] /yang nas yang du blang bar bya'o/
[7123] /don med shi na bar chad 'byung*/
[7124] /dbang rdzogs 'dzab la drag tu 'bad/
[7125] /de tshe 'dus pa'i mched lcam su/
[7126] /lus la nad nyid byung ba na/
[7127] /phyag dang bskor ba dag bya'o/
[7128] /ngag la klab col su la byung*/
[7129] /bsam te yi ge brgya pa gdon/
[7130] /sems ni ltogs sam dran nyams na/
[7131] /bskyed dang rdzogs pa'i rim la 'jug
[7132] /gal te byang ba'i rtags byung na/
[7133] /gdod kyis dbang bskur cho ga 'bad/
[7134] /gal te sgrub pa'i rdzas 'phel na/
[7135] /dngos grub rab mchog thob pas na/
[7136] /mnyam pa'i don la mos par bya/
[7137] /dbang bskur dag la zhugs gyur nas/
[7138] /rtag tu mtshan ma bzang mthong na/
[7139] /thun mongs dngos grub de yis 'grub/
[7140] /nyams dang shes par ldan na yang*/
[7141] /'dis kyang dga' bde nyid la spyod/
[7142] /bla ma nyid la mchog tu yang*/
[7143] /mos pa bzang po su skyes pa/
[7144] /'dis kyang phyag rgya mchog la sbyor/
[7145] /bdag nyid lus ngag bde mthong na/
[7146] /'dis ni sangs rgyas zhing dag go
[7147] /spros bcas dbang gi dus dang yang*/
[7148] /mtshan ma dag ni legs bshad do/
[7149] /zhes so/
[7150] /gnyis pa spros med kyi dus dang mtshan ma ni/
[7151] yang de nyid las/
[7152] da ni spros pa med pa yi/
[7153] /dus dang mtshan ma nyer bstan bya/
[7154] /'di la lo yi bye brag med/
[7155] /gang la yang ni shes pa'o/
[7156] /'di dus dbyar dang dgun la bzang*/
[7157] /tshes grangs yar gyi ngo la'o/
[7158] /bskur dus tho rengs sgra sangs la'o/
[7159] /'di la dad ldan lnga dang drug
[7160] /bdun las mang na don mi 'grub/
[7161] /de ltar dad dang ldan pa'i bu/
[7162] /sems kyi las su dge ldan la/
[7163] /ngag gis bla ma'i bstod ldan pa/
[7164] /de lta bu la dbang bskur tshe/
[7165] /lus ni bde ba ma yin na/
[7166] /lus sdig phyi nas bshags pa bya/
[7167] /de bzhin ngag dang sems la yang*/
[7168] /sdig pa bshags pa'i las brtsam mo/
[7169] /spros pa med pa'i dbang bskur gyi/
[7170] /dus dang mtshan ma bshad pa'o/
[7171] /zhes so/
[7172] /gsum pa shin tu spros med kyi dus dang mtshan ma yang*/
[7173] /de nyid las/
[7174] da ni shin tu spros pa med/
[7175] /mchog tu gsang ba'i dbang bskur gyi/
[7176] /dus dang mtshan ma bshad par bya'o/
[7177] /de yang lo yi bye brag min/
[7178] /rang 'thad nyid du byas pas 'grub/
[7179] /phyi dus sa bon 'jug pa'i dus/
[7180] /byang chub sa bon brten pa'i phyir/
[7181] /'di yi dus su dbang bskur na/
[7182] /rang byung sa bon 'phel bar bshad/
[7183] /'bru dang 'bras bu sdud dus su/
[7184] /shin tu spros med dbang bskur na/
[7185] /ye shes 'bras bu rdzogs pa'i phyir/
[7186] /sku gsum sa la nges par 'gro
[7187] /nang dus yar ngo'i 'phel dus la/
[7188] /tshes grangs mar 'grib spangs pa yis/
[7189] /nyams myong brtan par bya ba'i phyir/
[7190] /nyams dang byin rlabs gong du 'phel/
[7191] /bskur dus nyi ma rtse shar la/
[7192] /rang byung ye shes shar don du'o
[7193] /yang na mar gyi zad mtshams su/
[7194] /rtog pa zad pa'i don bya'o/
[7195] /skal ldan gcig gam yang na gnyis/
[7196] /gsum las mang na don mi 'grub/
[7197] /'di dus so so'i phyogs bzung ste/
[7198] /lus kyi dus na nam mkha' la/
[7199] /sprin dang khu rlangs kha char dang*/
[7200] /rlung la sogs pa'i sgra dag dang*/
[7201] /yul nyes dgra dang chom rkun dang*/
[7202] /mi sdug pa yi gzugs byung na/
[7203] /lus kyi sdig pa che bas na/
[7204] /phyi nas dbang bskur byas nas ni/
[7205] /bla ma'i gdams pa ma bstan par/
[7206] /bde bar gshegs pa'i sku gzugs sam/
[7207] /rang gi bla ma'i gzims khang la/
[7208] /bskor ba 'bum phrag drug dag gam/
[7209] /phyag kyang 'bum phrag gcig tu bya/
[7210] /de dus mtshan ma'i khyad par ni/
[7211] /thog ma yod la tha ma bar/
[7212] /nges pa'i mtshan ma'i gzugs dag nas/
[7213] /lus kyi spyod pa 'byongs pas na/
[7214] /phyi nas 'bad pa bya mi dgos/
[7215] /gal te tha ma dag byung na/
[7216] /lus kyi yongs su tshar ma chod/
[7217] /phyi nas bskyar la spyod pa brtsams/
[7218] /bskyar kyang sdig pa ma dag na/
[7219] /lha yi sku ni stong phrag bsgom/
[7220] /de nas bla ma'i man ngag ni/
[7221] /rim pa dag las bslab par bya'o/
[7222] /ngag gi dus na'ang de bzhin du/
[7223] /rnal 'byor ldan pas shes par bya/
[7224] /thog mtha' med la bar byung na/
[7225] /yi ge brgya pa 'bum phrag gcig
[7226] /'bad dang bcas te bzlas par bya'o/
[7227] /gal te tha mar byung ba na/
[7228] gsang sngags rgyud ni rang lo'i grangs/
[7229] /brgya dang rtsa brgyad brjod par bya'o/
[7230] /thog mtha' bar med dus rnams su/
[7231] /rgyud klog pa dang sngags bzlas dang*/
[7232] /bla ma yi dam lha dag gi
[7233] /bstod tshig sna tshogs brjod pa dang*/
[7234] /A li kA li yi ge'i sgra/
[7235] /so so rkyang par brjod pa dang*/
[7236] /hU~M dang phaT dang oM dang ni/
[7237] /sbrel ma sna tshogs brjod pa la/
[7238] /zla ba bdun du 'bad par bya'o/
[7239] /de nas gdams pa'i gnas bya'o/
[7240] /yi dam lha yi ting nge 'dzin/
[7241] /nyi ma gsum du bsgom par bya'o/
[7242] /gal te bar du byung ba na/
[7243] /sngags kyi 'od zer 'phro 'du las/
[7244] /nyi ma bdun du 'bad par bya'o/
[7245] /tha mar byung na yi ge yi/
[7246] /'phro 'du dag ni bsgom pa la/
[7247] /nyi ma bcu yi bar du 'bad/
[7248] /thog ma bar mtha' kun byung na/
[7249] /rdzogs pa'i rim pa bsgom pa'am/
[7250] /ngag las byung ba'i bsam gtan la/
[7251] /zla ba drug tu 'bad par bya'o/
[7252] /gal te lus ngag sems kyi yang*/
[7253] /spyod pa so so'i dus rnams su/
[7254] /nam mkha' sngo bsangs sprin dang bral/
[7255] /rlung dang ser bu'i sgra med pa/
[7256] /'jam zhing 'jam pa dag byung na/
[7257] /sdig pa dag ni sbyang mi dgos/
[7258] /gal te thog ma yod pa la/
[7259] /so so'i tha mar dag na yang*/
[7260] /'dis ni sdig pa 'byongs pas na/
[7261] /bshags pa'i cho ga bya mi dgos/
[7262] /de bzhin lus ngag sems dag gi
[7263] /so so'i ngos gzung mkhas pas brtag
[7264] /des ni shin tu spros pa med/
[7265] /dbang bskur ba yi dus dang yang*/
[7266] /mtshan ma brtag pa bshad pa'o/
[7267] /re zhig dbang thob mtshan ma ni/
[7268] /rig pa'i me tog gtor dus su/
[7269] /lus ni g.yo dang drag tu 'phar/
[7270] /lus la byung na lus kyis thob/
[7271] /ngag ni sgra skad sna tshogs pa/
[7272] /'byin cing chos rnams smra ba dang*/
[7273] /ngo mtshar tshig rnams brjod pa ni/
[7274] /de bzhin du yang ngag gis thob/
[7275] /sems la ting 'dzin 'bab pa dang*/
[7276] /yengs shing dran pa nyam pa na/
[7277] /sems kyis dbang bskur thob pa'o/
[7278] /gal te lus kyis thob na ni/
[7279] /sprul pa'i sku nyid 'di yis thob/
[7280] /de bzhin ngag la longs  sku'o/
[7281] /sems ni chos sku'i zhing du 'gro/
[7282] /shin tu spros med dus mtshan bshad/
[7283] /ces so/
[7284] /bzhi pa rab tu spros med kyi dus dang mtshan ma yang*/
[7285] /de nyid las/
[7286] rab tu spros pa med pa yi/
[7287] /dus dang mtshan pa nges bstan bya/
[7288] /phyi dus 'bras bu smin pa'am/
[7289] /'bru rnams bsdu ba'i dus la gtad/
[7290] /rang snang 'bras  bur grol phyir ro/
[7291] /nang dus yar ngo'i tshes gcig gam/
[7292] /yang na zad pa'i mtshams la gtad/
[7293] /thig le nyag gcig rtogs nas ni/
[7294] /las dang bag chags zad phyir ro/
[7295] /skal ldan gcig las mang na yang*/
[7296] /rnal 'byor pa yis don mi 'grub/
[7297] /dad ldan yid du 'ong ba'i bu/
[7298] /skal ba yod pa gcig la bskur/
[7299] /gnyis ka rdzogs pa'i sangs rgyas la/
[7300] /gdon mi za bar 'gyur bar nges/
[7301] /bskur dus nyi ma rtse shar la/
[7302] /so so'i tshig gis nges gsal bas/
[7303] /rang bzhin dag pa'i gzhi mthong ba'o/
[7304] /'di la mtshan ma ci byung yang*/
[7305] /sdig pa sbyang ba'i cho ga med/
[7306] /gong du thad kar sbyang ba'i phyir/
[7307] /gal te sprin med gnam gdangs na/
[7308] /chos kyi sku yi zhing la spyod/
[7309] /sna tshogs 'od kyi gdangs shar na/
[7310] /'di ni longs sku'i zhing du'o/
[7311] /sna tshogs sgra rnams grag pa na/
[7312] /sprul sku'i zhing du dbugs 'byin no/
[7313] /gal te skal dang ldan pa zhig