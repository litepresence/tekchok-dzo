[1293] tshe sum cu rtsa gsum pa bzhin no/
[1294] /de nas bdud ris kyang lha ris su bsdus nas lha min ris bzhi kho na'o/
[1295] /de nas mir mched pa ni/
[1296] thog ma 'dzam bu'i gling bsod nams khyad par can gyi sa pa 'dir 'od gsal las lha'i bu gnyis pad+ma la rdzus skyes su mched par bshad de/
[1297] de yang rgyal chen bzhi yan chad kyi 'gro ba chags pa de'i 'og tu 'od gsal nas lha'i bu gnyis 'dzam bu'i gling 'dir lhung ba ni nyi ma rab tu snang byed dang*/
[1298] zla ba dri med do/
[1299] /de nas snang ba thams cad rab tu mdzes pa'i 'od kyi pad+ma dpag tu med pa la/
[1300] de gnyis kyi yid rab tu g.yos pa las/
[1301] dbyings kyi sa bon gyi cha mngon du gyur pa'i rkyen du shar bas/
[1302] rdzus skyes kyi lha'i bu 'ga' tsam mched de/
[1303] de dag kyang phan tshun mthong na dga' ba dang 'od kyi snang ba rab tu gsal ba la rdzu phrul gyis spyod pa ni/
[1304] 'gro ba de dag 'gro na yang nam mkha' la 'gro/
[1305] 'dug na yang nam mkha' la 'dug
[1306] zas su bsam gtan ci dga' bde la spyod/
[1307] lus la 'od zer gyi tshogs dpag tu med pa 'phro zhing 'gro bar 'dod pa tsam gyis gang du bsam pa der phyin la/
[1308] tshe lo yang dpag med thub ste/
[1309] nyon mongs pa mngon du rgyu gang yang med pa'o/
[1310] /rgyud 'ga' las dga' ldan nas mched par bshad la/
[1311] la la nas rgyal chen bzhi las mched par bshad de/
[1312] dgongs pa ni thogs ma'i gtso bo de gnyis 'od gsal las lhung ba yin la/
[1313] de'i 'og tu dga' ldan dang*/
[1314] rgyal chen bzhi dang*/
[1315] gong ma gzhan las kyang lhung nas 'dir rdzus te skyes pa yin pas thams cad kyi ltar 'gal ba med par shes par bya'o/
[1316] /de'i tshe bskal pa dang po de'i yul gyi ming ni dga' ldan brtsegs pa zhes bya'o/
[1317] /ci'i phyir zhe na/
[1318] snang ba 'od kyi longs spyod bsam gyis mi khyab pa dang*/
[1319] rig pa ting nge 'dzin gyi dga' bde dpag tu med pa'i phyir ro/
[1320] /de'i tshe 'gro ba de dag 'dul ba'i ston pa drug pa rdo rje 'chang nyid/
[1321] 'od kyi pad+ma rab tu mdzes pa 'dab ma stong dang ldan pa'i sbubs yangs shing rgya che la rdzus nas skye ba'i tshul du byon no/
[1322] /de yang gzigs stangs rnam pa gsum gyis 'gro ba la gzigs pas gong nas mched pa lha'i bu nyi ma rab tu snang byed dang*/
[1323] zla ba dri ma med par byung ba ni/
[1324] thabs dang shes rab la brten nas 'gro ba 'dul ba'i ston par byung ba'i rtags so/
[1325] /de'i tshe pad+ma'i 'dab ma re re'i steng na sangs rgyas nyid dang rgyu mthun pa re re byon pa ni/
[1326] bskal pa 'di la sangs rgyas stong 'byung ba'i rtags so/
[1327] /de nas snang ba 'dul byed kyi spyan gyis pad+ma la gzigs pas nam mkha' nas byung ba tsha grang gi rang sgra grags ste/
[1328] mi snang mo zhes bya ba'i sgra lan gsum du byung ba las/
[1329] 'gro ba de dag kyang mi zhes bya bar thogs so/
[1330] /de'i tshe lus gdos bcas sha khrag tu grub pa ni med la/
[1331] skabs su gong ma'i 'od la brten pas zang thal du snang zhing dbang po lnga dang yan lag dang kha dog dang skye mched la sogs pa rab tu mdzes par yod kyang*/
[1332] pho dang mo zhes tha dad pa ni med do/
[1333] /de'i tshe nam mkha' la 'od kyi skar ma 'bum phrag drug cu rtsa bzhi snang ba ni rdzogs pa chen po'i chos kyi rnam grangs 'bum phrag drug bcu rtsa bzhi 'byung ba'i snga ltas su shar la/
[1334] de'i nang nas kyang mdzes shing bkra ba bcu bdun ni/
[1335] yang gsang bla na med pa'i rgyud bcu bdun 'byung ba'i ltas so/
[1336] /de nas stong pa de nyid rnam pa thams cad mkhyen pa'i spyan gyis bstan pa dang gdul bya la gzigs nas/
[1337] bstan pa kun la snga ba sgra thal 'gyur rtsa ba'i rgyud chen po gsungs so/
[1338] /'di'i dus na skye dgu rnams kyi tshe lo dpag tu med cing lus la khru sum cu rtsa gnyis yod de/
[1339] de nas rim gyis bri ba yin no/
[1340] /de nas 'gro ba yang mang du 'phel/
[1341] tshe yang bags kyis bri/
[1342] lus kyi 'od la sogs pa yang yal/
[1343] bsod nams kyang chung ngu song zhing*/
[1344] sngon gyi las kyi dbang gis nyon mongs pa bag la nyal langs te dpal dang gzi brjid dman par gyur to/
[1345] /'di'i dus na shar gyi lus 'phags gling du'ang lha las mir mched de/
[1346] rdzus skyes las mang du 'phel lo/
[1347] /de nas byang gi sgra mi snyan du'ang mi mched cing*/
[1348] nub kyi ba glang spyod du yang mi mched do/
[1349] /de'i phyir mi rnams kyi rim pa ni thog mar 'dzam bu'i gling du byung bas las kyi sa pa'o zhes grags so/
[1350] /de nas 'gro ba de dag dga' bde'i bag la yengs pas tshe lo yang bye ba la thug par song ba na yul gyi ming 'jig rten mi mjed ces bya'o/
[1351] /de'i tshe 'gro ba de dag kyang 'od kyi sgo nga las skye zhing*/
[1352] 'od ni mi'i 'dom bdun du gsal bas nam mkha' la 'gro zhing*/
[1353] zas su ni 'byung ba'i dngas ma za la/
[1354] gos med gcer bur gyur pas dri ma chags pa 'khrud pa'i rdzing bu bzang po'ang yod par gyur to/
[1355] /de dag kyang rang bzhin gyis dge ba bcu la spyod pa sha stag go
[1356] /de nas sngon gyi las kyi stobs kyis tshe yang bags kyis bri/
[1357] 'od dang bsod nams kyang nyams par gyur pa na/
[1358] yul gyi ming drod gsher 'dus pa 'od gyis spungs pa zhes bya'o/
[1359] /de'i dus na 'byung ba tsha bas drod byas grangs pas rgyu dang rkyen du gyur nas 'gro ba thams cad shing gi zil pa las drod gsher skyes su gyur te/
[1360] 'di'i dus su tshe lo yang 'bum la thug cing zas su ljon shing gi 'bras bu za/
[1361] gos su shing lo bzang po gyon zhing*/
[1362] mi re skye ba dang shing re 'byung ngo*/
[1363] /pho mo'i dbang po ni ma dod/
[1364] gcig la gcig mthong na dga' zhing reg na bde ba tsam mo/
[1365] /de nas bsod nams bags kyis bri ste/
[1366] tshe lo yang brgyad khri la thug pa na/
[1367] yul gyi ming ni chags 'byung mngal du snang ba zhes bya'o/
[1368] /'gro ba de dag nyon mongs pa mngon du rgyu langs pa'i mgo btsugs te/
[1369] las kyi dbang gis pho mo'i dbang po'i sgo dod pa tsam du gyur/
[1370] gcig la gcig blta ba dang reg pa dang dgod pa'i 'dod chags byung zhing 'gro ba yang mngal nas skyes pa las mang du 'phel lo/
[1371] /'di'i dus na 'od rang gsal tsam la zas gos shing la spyod cing 'dod 'jo'i ba dang cang shes kyi rta yang yod do/
[1372] /de nas bsod nams bri ste/
[1373] nyon mongs pa zhe sdang byung bas gcig gis gcig gsod pa'i las kyis sngar gyi yon tan rnams nub cing*/
[1374] blta ba dang dgod pa dang reg pa las mang du mched pa thams cad kyang sa la sor bzhis ma reg par 'gro la/
[1375] zas su sa'i tshil zhag bzang po sbrang rtsi'i ro 'dra ba za zhing shing bal 'jam po dag gos su gyon no/
[1376] /'di'i dus su 'od kyang mog mog por song nas rab tu mi gsal zhing*/
[1377] gzugs ngad lang tsho yang sngon pas mi mdzes so/
[1378] /de nas ring zhig na mi 'ga' zhig gis sa zhag de nam 'dod tsam na ma blangs par zhag dang zla ba dang lo'i gsog 'jog byas pa thams cad kyis de legs so zhes rjes su bslabs pas nub nas/
[1379] bar der mu ge dang mun pa'i dus lo mang zhig byung ngo*/
[1380] /de nas 'gro ba spyi mthun gyi bsod nams las nam mkha' la nyi ma shar ba'i snang ba 'byung ste/
[1381] 'di na nye 'di na ring zhes pa mi 'dug pas/
[1382] nyi ma zhes mnye bar phan 'dogs pa'i ming du grags so/
[1383] /de nas de nub pa dang mtshan mo zhes btags shing*/
[1384] mun pa sangs par smon pa las/
[1385] zla ba yang de dang 'dra bar shar ba las/
[1386] 'di yang de'i zla bor 'dug ces zla bar grags so/
[1387] /de'i dus na zla ba yang mtshan mo ril gyi drod dang ldan par 'char ba la/
[1388] 'gro ba phal mo ches 'di ni bsil bar gyur cig ces smon pas/
[1389] dro ba med de bsil bar gyur to/
[1390] /yang la las ha cang bsil bas gdungs pa ma bzod de/
[1391] 'di bas mi bsil bar gyur cig ces brjod pas zla ba de yar skye mar 'grib tu gyur to/
[1392] /de'i dus na ma rmos rang 'khrungs kyi 'bras sA lu'i zhing nang rngas nang skye la nub rngas nub skye ba zas su byung ba longs spyad pas/
[1393] lus mdangs stobs dang ldan nas dbang po sgo sbyor pa'i 'dod chags la spyod pa na/
[1394] la las dbyug pa dang bong ba dang sa dang rdo ba dag 'phangs pa la ngo tsha nas/
[1395] shing dang rdo la sogs pas skyor ba na/
[1396] bdud rtsi'i char babs pa las 'jag ma bkab pas/
[1397] khyim la snga ba 'jag khyim skyil po zhes bya ba byung ngo*/
[1398] /de nas 'bras kyi zhing la gsog 'jog tu byas pas nyung du song ste ma skyes pa na/
[1399] nga rgyal can cig gis 'di tshun chad nga dbang ngo zhes ris su bcad pa na/
[1400] thams cad kyis de ltar byas pas bsod nams chung ba rnams kyi zhing ngan pas ma sos nas/
[1401] gzhan la brkus pas nyon mongs pa 'dod chags dang zhe sdang dang gti mug dang nga rgyal dang phrag dog kun tshang ste/
[1402] las kyi dbang gis de yang nub bo/
[1403] /'di'i dus na rigs bzang ba cig gis 'bras lhag ma cha bgos nas bkye bas/
[1404] rang gi skal ba chad pa la thams cad mgu nas/
[1405] rgyal por bskos pas mang pos bkur ba'i rgyal po zhes bya ba byung ngo*/
[1406] /de nas shing gi thong pas ri la brkos te gze ka cung zad btab pa las 'bru la snga ba so ga byung ngo*/
[1407] /de nas zhing gi las cher byas te/
[1408] grong dang ljongs dang*/
[1409] grong khyer dpag tu med pa byung ste/
[1410] 'dzam bu'i gling 'di bya gag spar ba'i tshod tsam na grong khyer gyis gang bas 'byor pa rgyas pa/
[1411] lo legs pa/
[1412] skye bo dang mi mang pos gang ba byung ngo*/
[1413] /de nas ngan song ji ltar chags pa'i tshul ni/
[1414] mi'i rten la dug gsum gyi las bsags pa'i dbang gis byung ste/
[1415] zhe sdang gi las lhag par bsags shing dmyal ba'i bdag por skye ba'i skyes bu zhig thog mar mnar med pa'i gnas su gshin rje'i rgyal por skyes pa na/
[1416] de'i 'khor gyi las bsags pa'i bya dang khyi dang dmyal srungs mang po dang*/
[1417] dmyal ba'i sdug bsngal la dngos su spyod pa'i sems can mang po yang byung ngo*/
[1418] /de nas tsha ba'i dmyal ba brgyad po kun dang*/
[1419] de'i 'dabs 'byor na grang ba'i dmyal ba brgyad/
[1420] nyi tshe nye 'khor ba dang bcas pa yang byung ngo*/
[1421] /de nas 'dod chags lhag pa'i las kyi yi dwags dang*/
[1422] gti mug lhag pas dud 'gro rnams su so sor smin zhing chags so/
[1423] /'di dag gi tshe tshad kyang rnam pa tha dad pa las/
[1424] dang po tsha dmyal brgyad kyi yang sos kyis mi lo lnga bcu rgyal chen bzhi'i zhag gcig tu byas pa'i zhag sum cu la zla ba gcig
[1425] /zla ba bcu gnyis la lo gcig tu brtsis pa'i lo lnga brgya ril po yang sos kyi zhag gcig tu brtsis pa'i rang lo lnga brgya thub bo/
[1426] /de bzhin du sum cu rtsa gsum pa'i lo stong thig nag gi zhag gcig tu brtsis pa'i rang lo stong dang*/
[1427] mtshe ma'i nyis stong bsdus 'joms kyi zhag gcig tu byas te rang lo nyis stong dang*/
[1428] dga' ldan gyi bzhi stong ngu 'bod kyi zhag gcig tu brtsis pa'i rang lo bzhi stong dang*/
[1429] 'phrul dga'i brgyad stong ngu 'bod chen po'i zhag gcig tu byas pa'i rang lo brgyad stong dang*/
[1430] gzhan 'phrul dbang byed kyi kyi lo khri drug stong tsha ba'i zhag gcig tu brtsis pa'i rang lo khri drug stong dang*/
[1431] rab tu tsha ba bar gyi bskal pa phyed dang*/
[1432] mnar med bar bskal gcig ste sdug bsngal rgyun ring po la spyod do/
[1433] /chu bur can dang chu bur rdol ba can dang*/
[1434] a chu zer ba dang*/
[1435] kyi hud zer ba dang*/
[1436] so tham tham pa dang*/
[1437] pad+ma ltar gas pa dang*/
[1438] ut+pal ltar gas pa dang*/
[1439] pad+ma chen po ltar gas pa ste/
[1440] grang dmyal brgyad kyi tshe tshad la/
[1441] ko sa la'i khal brgya shong ba'i til sbyang nas til nyag ma re phyir byung ba dang*/
[1442] mi lo brgya song ba spel bas til sbyang zad pa na chu bur can gyi tshe zad par 'gyur la/
[1443] lhag ma rnams ni nyi shu 'gyur gyis ring ba yin par shes par bya'o/
[1444] /yi dwags kyi tshe ni mi lo brgya la nyin zhag gcig tu brtsis pa'i rang lo lnga brgya thub la/
[1445] dud 'gro rnams ni gcig tu ma nges te/
[1446] klu chen po brgyad la sogs pa bar bskal re thub pa'ang yod la/
[1447] sbrang ma la sogs pa skad cig dar re nyin re tsam las mi thub pa yang yod do/
[1448] /de ltar na bskal pa dang po chags par rtsom pa nas/
[1449] mnar med du sems can gcig dmyal ba'i sdug bsngal myong ba la skyes pa'i bar la chags pa'i bskal pa zhes bya ste/
[1450] snod bcud kyi rim pas stong gsum po 'di mnyam du chags so/
[1451] /de yang gling bzhi ri rab tshangs pa'i bar stong la stong dang po spyi phud kyi 'jig rten/
[1452] de stong la stong gnyis pa bar ma'i 'jig rten/
[1453] de stong la stong gsum gyi stong chen po'i 'jig rten no/
[1454] /'di na ri rab la sogs pa bye ba phrag brgya brgya gnas so/
[1455] /'di dag 'chags pa'i yun la bar bskal nyi shu yod do/
[1456] /de nas gnas pa'i bar bskal nyi shu ni/
[1457] 'grib pa gcig dang*/
[1458] 'phel 'grib bco brgyad dang*/
[1459] 'phel ba gcig ste rnam pa gsum las dang po ni/
[1460] tshe lo dpag med nas brgyad khri'i bar du los nyis brgya na re re 'bri'o/
[1461] /brgyad khri ba nas bcu pa'i bar du brgya brgyas lo re 'bri'o/
[1462] /gnyis pa ni/
[1463] bcu pa rdzogs nas 'ga' zhig gis srog gcod pa spangs pas de'i tshe tshe lo nyi shu bar 'phel lo/
[1464] /de bzhin ma byin par len pa spangs pas bzhi bcu pa dang*/
[1465] log par g.yem pa spangs pas brgya pa dang*/
[1466] phra ma spangs pas nyis brgya dang*/
[1467] ngag 'khyal pa spangs pas lnga brgya dang*/
[1468] tshig rtsub mo spangs pas stong dang*/
[1469] brnab sems spangs pas nyis stong dang*/
[1470] gnod sems spangs pas khri dang
[1471] log par lta ba spangs pas nyi khri dang*/
[1472] mi rig pa'i 'dod pa la chags pa spangs pas bzhi khri dang*/
[1473] log pa'i chos spyod pa spangs pas brgyad khri par gyur to/
[1474] tshe 'phel ba ltar gzugs dang longs spyod kyang 'phel te/
[1475] 'byor zhing rgyas pa'o/
[1476] /de nas yang sde tshan res 'gribs shing 'phel ba bco brgyad la bar gyi khug pa bco brgyad ces bya'o/
[1477] /gsum pa yar 'phel ba gcig ni/
[1478] bar khug rdzogs pa'i rjes la brtsi lugs 'dra ba las/
[1479] grangs med thub par song nas thog ltar 'grib pa ni ma thog ring mo zhes bya'o/
[1480] /de dag gi bar la 'gro ba rnams kyi bsod nams kyi snang ba las bde ba dang*/
[1481] dge ba dang*/
[1482] sangs rgyas dang*/
[1483] chos dang*/
[1484] dge 'dun dang*/
[1485] rnam par dkar ba'i chos kyi rnam grangs dpag tu med pa gnas pa dang*/
[1486] bsod nams ma yin pa las/
[1487] sdug bsngal dang log par 'gro ba dang*/
[1488] phyin ci log gi ston pa dang*/
[1489] grub mtha'i rnam grangs dang*/
[1490] las dang nyon mongs pa la sogs pa dang*/
[1491] 'gro ba drug dang*/
[1492] skye ba bzhi dang*/
[1493] so so'i snang ba'i yul dang*/
[1494] longs spyod dang*/
[1495] bde sdug sna tshogs par snang ba la spyod pa yin no/
[1496] /de nas 'jig pa'i bar bskal nyi shu ni/
[1497] gnas pa rdzogs nas 'pho 'gyur gyi snang ba 'byung ba ste/
[1498] de'ang bcud 'jig pa la bar bskal bcu dgu
[1499] /snod 'jig pa la gcig ste nyi shu 'da'o/
[1500] /sems can 'jigs tshul ni/
[1501] dmyal ba'i gnas 'di nags gsar du skye bar mi 'gyur ba nas mgo rtsom ste/
[1502] zhing 'di'i dmyal ba dang yi dwags dang du 'gro rnams kyi rnying pa rnams tshe 'phos la/
[1503] gsar pa ma skyes pas stongs pa na ngan song zhig pa'o/
[1504] /de'ang sdig pa spyad pas gsar du ngan song du skye nges 'di na yod pa de dag zhing gzhan gyi ngan song du 'gro la 'dir mi skye bas stong pa yin no/
[1505] /de nas mi rnams 'jig pa ni tshe lo yang rim gyis bri nas tshe lo bcu pa la nad kyi bskal pas 'chi ba dang*/
[1506] mtshon dang mu ges gnod pa'i bskal chung gsum 'das nas/
[1507] 'dzam bu'i gling 'dir mi gcig gis su la yang ma bslabs par bsam gtan gnyis pa thob ste/
[1508] de las langs nas dben pa las skyes pa'i dga' ba 'di ni rab tu bde'o zhes brjod pa las/
[1509] tshegs med par thams cad kyis thos te mnyam par bzhag pas grub nas 'od gsal gyi lhar skyes te/
[1510] 'dzam bu'i gling stongs pa bzhin du/
[1511] lus 'phags gling dang ba glang spyod kyang de ltar gyur to/
[1512] /sgra mi snyan pa rnams sum cu rtsa gsum du skyes te/