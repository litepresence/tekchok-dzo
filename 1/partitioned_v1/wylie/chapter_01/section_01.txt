[1] @#/
[2] /yAnAgrarat+nakoShanAmabidzahAramra/
[3] @#/
[4] /theg pa'i mchog rin po che'i mdzod ces bya ba bzhugs/
[5] /
[6] @#/
[7] /rgya gar skad du/
[8] yA na gra rat+na ko Sha nA ma/
[9] bod skad du/
[10] theg pa'i mchog rin po che'i mdzod ces bya ba/
[11] dpal kun tu bzang po la phyag 'tshal lo/
[12] /gang gi rang bzhin phun sum tshogs lnga mnga' dbang rdzogs pa'i kun tu bzang*/
[13] /rgyal tshab rigs lnga gang chen mtsho de ded dpon dam pa'i ston par bcas/
[14] /rig 'dzin rnam lnga snyan brgyud tshogs gang lhar bcas 'jig rten gsum gyi rgyan/
[15] /dpal ldan bkra shis bde legs mdzad de kun nas dga' ba'i gtsug gis mchod/
[16] /gdod nas rnam dag spros kun zhi ba'i mkha' la nye bar mdzes pa gang*/
[17] /rang bzhin rtag bzhugs 'od gsal rta bdun sku gsum yon tan rnam 'gros can/
[18] /srid zhir mi gnas kun la rjes zhugs 'dus ma byas shing lhun gyis grub/
[19] /rnam kun mchog ldan rdo rje rtse mo bde gshegs snying po de la 'dud/
[20] /chos tshul nyi ma dri med rgya che dpag yas nam mkha'i rgyan gyur las/
[21] /bla med rab gsang rdo rje'i theg pa kun las 'phags so nor bu'i dpal/
[22] /de dag nang nas ches mchog dam pa rang bzhin rdzogs pa chen po'i rtse/
[23] /mngon sum snying po'i de nyid mtshon des de ring bdag blo'i pad mtshor skyongs/
[24] /bstan pa rgya mtsho chu srin 'dzin khri'i gnas/
[25] /kun las mchog gyur rdo rje snying po'i dbyings/
[26] /zab cing rgya che'i gnas rnam gsal byed pa/
[27] /theg mchog rin chen mdzod kyi rnam bshad bya/
[28] /gang gi tshe chos kyi sku'i bdud rtsi brnyes nas/
[29] longs spyod rdzogs pa dang*/
[30] sprul pa'i sku mngon du gyur te/
[31] chos kyi tshul rgya mtsho gsungs pa dag kyang ston pa dang*/
[32] gnas dang*/
[33] bstan pa'i dbang gis rnam pa gsum du rigs bsdu bas rnam par gzhag pa ni/
[34] gnas phun sum tshogs pa chos nyid 'od gsal gyi gzhi/
[35] sus kyang mngon par 'dus ma byas pa'i yon tan bkod pa las snang ba lhun  grub rin po che'i zhing khams na/
[36] ston pa phun sum tshogs pa mnga' dbang rdzogs pa'i rgyal ba kun tu bzang po 'khor ye shes rgya mtsho'i tshogs dang lhan cig
[37] /sku dang ye shes 'du 'bral med pa'i dgongs pa la bzhugs te/
[38] bstan pa rgyu 'bras bya rtsol las 'das pa chos kyi sku'i rang bzhin/
[39] chos nyid bya rtsol las 'das pa'i dus/
[40] nang gsal phra ba'i ye shes gdod ma'i dbyings na bzhugs pa'o/
[41] /de nyid kyi ngang ngam byin rlabs las rang snang stug po bkod pa'i zhing khams/
[42] phyir gsal 'od lngas brgyan pa na rigs lnga so so'i ston pa rang snang dkyil 'khor gyi rol par shar ba na/
[43] bstan pa chos nyid 'od gsal rdzogs pa chen po rang snang lhun gyis grub pa'i dus na/
[44] rang chas ye shes chen por bzhugs te/
[45] las dag pa'i gdul bya rnams kyi yang spyod yul las 'das pa rang snang ba'o/
[46] /de nyid kyi rtsal lam byin rlabs las mtshan rdzogs rdo rje 'chang gi zhing khams 'og min stug po bkod par ston pa drug pa rdo rje 'chang yon tan rdzogs pa'i sku'i rnam par bzhengs te/
[47] 'khor phun sum tshogs pa sa la gnas pa dang*/
[48] rig pa 'dzin pa dang*/
[49] mkha' 'gro ma dang*/
[50] grub pa dang*/
[51] rang snang yongs su bkod pa'i tshogs la bsam gyis mi khyab pa'i dus na chos phun sum tshogs pa 'bras bu rdo rje'i theg pa rgyud sde rgya mtsho snyed gsung bar mdzad pa dang*/
[52] gnas phun sum tshogs pa 'gro dag rang snang la snang ba so so na/
[53] ston pa phun sum tshogs pa sprul pa'i sku gang la gang 'dul gyi rnam pas ded dpon dam pa'i rnam par shar te/
[54] las dang smon lam dag pa'i dus na chos phun sum tshogs pa mdo sde dang*/
[55] 'dul ba dang*/
[56] mngon pa'i sde snod theg pa sna tshogs su ston par snang ba'o/
[57] /de la rgyu mtshan nyid kyi theg pa gsum ni 'bras bu rdo rje'i theg par 'jug pa'i rgyu dang thabs su bstan zhing*/
[58] gsang sngags rdo rje theg pa yongs su rdzogs pa'i rtse mo'am 'bras bu dam pa ni rang bzhin rdzogs pa chen po bla na med pa'i theg pa yin la/
[59] de'i gnas nges pa ni 'od gsal rdo rje snying po'i bstan pa ste/
[60] de bzhin gshegs pa thams cad kyi thugs kyi gsang ba bla na med pa yongs su rdzogs pa chen po rdo rje'i gnas ngo mtshar rmad du byung ba'i bdag nyid do/
[61] /de ltar gsang ba rgyal po'i mdzod las/
[62] gdod ma'i mgon po mngon par byang chub nas zhing khams ji ltar bkod pa'i tshul rgya mtsho dang*/
[63] zhing 'dir rdo rje 'chang gi rnam par 'phrul pas zhi ba brnyes pa'i tshul dang*/
[64] sprul pa'i sku spros pas chos kyi 'khor lo bskor ba'i tshul las/
[65] dang po ni 'khor ba dang mya ngan las 'das pa gang du'ang ma phye mi 'byed 'byed pa med pa kun gyi sngon rol du/
[66] mnga' dbang rdzogs pa'i ston pa kun tu bzang po nyid/
[67] /dbyings rang byung gi ye shes bde bar gshegs pa'i snying po gdod ma'i gzhi las gzhi snang du shar te/
[68] gzhi las 'phags pa'i skad cig la rang snang du ngo shes pas rang byung gi chos gsum gyis lhun grub rin po che'i sbubs/
[69] gdod ma'i zad sa ka dag chen po/
[70] gzhon nu bum pa sku'i zhing la btsan sa zin te/
[71] spangs rtogs kyi yon tan mthar phyin nas chos kyi sku'i rang bzhin du sangs rgyas te nang gsal du bzhugs so/
[72] /de'i rtsal lam byin rlabs las ye shes lngas gdal ba'i zhing khams rang snang lhun grub stug po bkod pa'i dkyil 'khor nam mkha'i mtha' klas pa rigs lnga so sor rang snang du bkod de gdul bya'i yul las 'das par bzhugs so/
[73] /de nas ring zhig na gdod ma'i gzhi las gzhi snang du shar ba'i rtsal las 'gro ba rmi lam dang 'dra ba 'khrul rgyu med bzhin du 'khrul pa ltar snang ba rnams g.yo bar gzigs nas/
[74] brtse ba'i thugs rje skyes te 'gro ba'i don du zhing khams rnam par bkod pa ni/
[75] rang snang longs spyod rdzogs pa sku'i snang cha las rigs lnga'i rgyal ba gang chen mtsho'i sku nam mkha'i mthas klas par bkod pa rnams kyi/
[76] phyag rgya rin po che'i 'khor lo dang*/
[77] rdo rje dang*/
[78] nor bu dang*/
[79] pad+ma dang*/
[80] rgya gram du snang ba'i khong gseng las pad+ma 'khrungs pa'i steng gi cha la zhing khams nyi shu rtsa lnga dang*/
[81] ba spu'i khung rnams las spos chu'i rgyun gang chen mtsho 'bab pa'i dbyings na/
[82] sa dang*/
[83] chu dang*/
[84] me dang*/
[85] rlung gi rdul phra ba snyed ji snyed pa'i go thams cad na/
[86] sangs rgyas kyi byin gyis brlabs dang*/
[87] 'gro ba'i las kyi zhing khams tha dad pa/
[88] /zlum po dang*/
[89] gru bzhi pa dang*/
[90] nar mo dang*/
[91] zla gam la sogs pa gzugs dang bkod pa tshad med bsam gyis mi khyab pa snang bar mdzad pa ni/
[92] nam mkhas gang du khyab pa de tsam du sku dang*/
[93] gsung dang*/
[94] thugs dang*/
[95] yon tan dang*/
[96] 'phrin las dang*/
[97] de dag las shar ba'i zhing khams gyis khyab par mdzad nas/
[98] rtag pa rgyun gyi 'khor mor 'gro ba'i don mdzad pa ni/
[99] thog ma'i kun tu bzang po gcig gi gdul zhing dang mdzad pa yin te/
[100] chos kyi dbyings dang nam mkha'i khams ltar rgya che zhing*/
[101] thog ma'i dus 'di tsam zhig nas byung ngo zhes lo dang bskal pa zhing gi rdul rgya mtshos dpag par mi nus shing*/
[102] mthar gyis mdzad pa 'di tsam na rdzogs so zhes phyi ma'i mtha' gzhal bar mi nus pas/
[103] mi g.yo lhun grub chen po'i zhing khams rgya mtsho'i snying po can na/
[104] rang bzhin lhun gyis grub pa'i sangs rgyas 'khor 'das kun gyi bla mar thog ma med pa'i dus su byon nas/
[105] sku gsum gyi snang ba la zhing khams mi 'dra ba gsum du bkod pa ni/
[106] chos kyi sku'i dus na/
[107] 'od gsal rdo rje snying po'i zhing khams zhes bya/
[108] rang snang longs spyod rdzogs pa'i sku'i dus na tshangs pa rnga sgra'i zhing khams zhes bya/
[109] sprul pa sku'i dus na tshangs chen gyi bskal pa'am zhing khams zhes bya'o/
[110] /'di'i go na kun tu bzang po nyid kyis sprul pa'i sangs rgyas dang*/
[111] des byin gyis brlabs pas sangs rgyas pa'i ston pa dus gsum du gshegs pa rnams dang*/
[112] sems can gyi khams thams cad yod de/
[113] gdul zhing shin tu rgya che ba nyid do/
[114] /de'ang sa chu me rlung nam mkhas gar khyab thams cad tshangs chen gyi bskal pa'i khongs su 'dul/
[115] de nas sems can gyi 'khrul snang la rdul phran re'i go na'ang zhing khams grangs med tshad las 'das pa snang ba na/
[116] las dag pa'i snang ba la sangs rgyas kyi mdzad pa chen po sna tshogs su snang zhing*/
[117] slar mya ngan las 'das pa dang*/
[118] bstan pa gnas pa dang*/
[119] lam bsgrub pa la sogs pa mtho ris dang thar pa'i bde 'bras spyod la ma dag pa rnams la bstan pa nub pa dang*/
[120] ngan song du snang ba dang*/
[121] bskal pa 'jig pa la sogs pa bde sdug gi snang ba sna tshogs la spyod pa ni/
[122] rmi lam lta bu'o/
[123] /de ltar rdul phran re'i go na'ang ri dang gling la sogs pa'i zhing khams chen por snang ba ni/
[124] 'gro ba'i 'khrul snang ste don la med pa gsal snang yin pas 'thad pa yin no/
[125] /ji skad du/
[126] 'phags pa ting nge 'dzin rgyal po'i mdo las/
[127] skra rtse'i khyon la'ang sangs rgyas mang po ni/
[128] gang+gA'i klung gi bye ma ci yod snyed/
[129] /rgyal ba de dag zhing yang de snyed de/
[130] /de dag mtshan nyid mi 'dra bskal mi mnyam/
[131] /skra yi khyon la 'gro ba lnga rnams te/
[132] /sems can dmyal dang dud 'gro'i 'gro ba dang*/
[133] /gshin rje'i 'jig rten lha dang mi rnams bzhugs/
[134] /'dres pa med cing gnod par gyur pa med/
[135] /de dag gnas su mtsho dang rgya mtshor bcas/
[136] /chu klung de bzhin mtsho dang lteng ka rnams/
[137] /'dres pa med cing gnod par 'gyur med de/
[138] /de ltar rgyal ba'i chos ni bsam mi khyab/
[139] /de yi gnas su ri bo du ma ste/
[140] /kho ra khor yug lhun po rab lhun dang*/
[141] /btang zung dang ni btang zung chen po dang*/
[142] /'bigs byed bya rgod phung po gangs kyi ri/
[143] /gnas der sems can dmyal ba mi bzad pa/
[144] /tsha dang rab tu tsha ba nyams mi dga'/
[145] /de nas sems can dmyal ba'i tshor ba ni/
[146] /sdug bsngal de dag rjes su myong bar byed/
[147] /de yi gnas na lha yi gzhal med khang*/
[148] /de dag dpag tshad bcu gnyis nyams dga' ba/
[149] /lha rnams stong phrag mang po dag gis kyang*/
[150] /lha yi dga' bas shin tu bde ba myong*/
[151] /de yi gnas su sangs rgyas rnams bkye zhing*/
[152] /'jig rten rig pa'i bstan pa 'bar bar snang*/
[153] /de yi gnas nyid na yang chos nub cing*/
[154] /'dren pa mya ngan 'das pa'i sgra yang thos/
[155] /mi dag bdag gi khyim na rmi lam bzhin/
[156] /'dod pa'i yon tan dag la dga' myos nas/
[157] /phyir sad nas kyang de yi 'dod ma mthong*/
[158] /de ni rmi lam yin pa de yis shes/
[159] /de bzhin mthong thos rig dang bye brag phyed/
[160] /'di dag thams cad mi bden rmi lam bzhin/
[161] /ces so/
[162] /de ltar rdul gcig gi go sa'i 'jig rten de na snang ba'i rdul phra ba la'ang sems can gyi zhing dang bkod pa tshad med de/
[163] sangs rgyas kyi yul dang ye shes bsam gyis mi khyab pa la 'jug pa'i mdo las/
[164] stong gsum gyi lha dang mi ni ches nyung gis/
[165] phyi rol pa'i drang srong mngon par shes pa dang ldan pa gcig gis shing rta'i 'phang lo tsam gyi sa'i khyon la sems can mthong ba ni de bas ches mang ngo*/
[166] /de dag gis stong gsum du mthong ba bas ni nyan thos rnam par thar pa brgyad las/
[167] bsam gtan pa'i gang zag gcig gis shing rta'i 'phang lo tsam la mthong ba ches mang ngo*/
[168] /de dag gis stong gsum du mthong ba bas ni byang chub sems dpa' rnam par thar pa brgyad las bsam gtan pa gcig gis shing rta'i 'phang lo tsam la mthong ba ches mang ngo*/
[169] /de dag gis stong gsum du mthong ba bas ni/
[170] de bzhin gshegs pa'i spyan gyis shing rta'i 'phang lo tsam gyi sa'i khyon la gzigs pa ches mang ngo zhes gsungs so/
[171] /de ltar na nam mkhas gar khyab kyi gnas na sems can gyis khyab la/
[172] de dag la sangs rgyas kyi sprul pas khyab nas don mdzad pa thams cad kyang*/
[173] la la ni ston pa kun tu bzang po'i sprul pas dngos su don mdzad la/
[174] la lar rgyud gzhan gyis bsdus pa'i sangs rgyas kyis don mdzad pa de dag kyang*/
[175] dang po kun tu bzang pos lam bstan nas sems bskyed du bcug pa las byung bas/
[176] kun tu bzang pos rgyud nas don mdzad pa zhes bya'o/
[177] /'di dag bstan bcos 'ga' zhig tu/
[178] sangs rgyas las chos chos las 'phags pa'i tshogs/
[179] /zhes 'byung ba'i go rim gyi dgongs pa yin no/
[180] /gnyis pa zhing 'dir rdo rje 'chang gis zhi ba brnyes pa'i tshul la/
[181] kha cig thog ma'i mgon po las/
[182] rgyud tha dad pa'i sems can gyis sems bskyed pa yin no zhes 'dod pa ni mi rigs te/
[183] sgyu 'phrul rdo rje las/
[184] dang po'i rgyal ba sa rgyal ba/
[185] /sems dpa' che dang 'joms pa che/
[186] /zhes dang*/
[187] 'di ni ston pa rdo rje 'chang*/
[188] /sangs rgyas kun bas sngar sangs rgyas/
[189] /zhes gsungs pa dang 'gal ba'i phyir ro/
[190] /des na zhing 'di'i 'gro ba'i don du thog ma'i dus su kun tu bzang po nyid kyi rnam 'phrul gyis so so skye bos sems bskyed pa ltar bstan nas sangs rgyas pa'i tshul dang mdzad pa chen po'i rol pa bkye ba yin no/
[191] /'di lta bu'i tshul ni thun mong gi mdo sde dag las kyang grags te/