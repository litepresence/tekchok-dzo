[18727] mig na sgron ma bzhi'i tshul du gnas so/
[18728] /de'ang tsit+ta na sku/
[18729] rtsa bzhi na thig le/
[18730] dung khang na 'od zer/
[18731] mig ste b+h+ri gu ta na rdo rje lu gu rgyud kyi snang bar gnas pa nyid/
[18732] seng ge rtsal rdzogs las/
[18733] e ma ho rig pa'i ye shes nyid/
[18734] /sangs rgyas sems can thams cad la/
[18735] /'gyur ba med pa'i tshul du gnas/
[18736] /de yang gnas lugs 'di lta ste/
[18737] /tsit+ta rin chen gzhal yas dang*/
[18738] /rin chen rtsa yi gzhal yas dang*/
[18739] /rnam dag dung khang gzhal yas dang*/
[18740] /b+h+ri gu ta yi gzhal yas dang*/
[18741] /gzhal yas chen po de rnams na/
[18742] /rig pa'i ngo bo rtsal ltar snang*/
[18743] de yang bshad pa 'di lta ste/
[18744] /la la dag na sku ru gnas/
[18745] /la la dag ni thig le ste/
[18746] /gcig na 'od zer tshul du gnas/
[18747] /gcig nas lu gu rgyud du 'byung*/
[18748] /des ni gnas pa'i mdo nyid bstan/
[18749] /sangs rgyas ye nas gnas pa'i don/
[18750] /sems can kun la gnas pa de/
[18751] /rgyal ba rnams kyis rab tu bshad/
[18752] /ces so/
[18753] /de'ang sku dang lu gu rgyud dang*/
[18754] dbyings dang ye shes kyi don ni/
[18755] de nyid las/
[18756] rig dang ma rig snang ba nyid/
[18757] /bya byed gnyis kyi mtha' las 'das/
[18758] /yangs pa nyid dang sku ltar 'phro/
[18759] /gsal ba nyid dang 'od ltar 'byung*/
[18760] /stong pa nyid dang zer ltar 'phro/
[18761] /sangs rgyas nyid dang sems can gnyis/
[18762] /rig pa so so ma yin te/
[18763] /snang ba so so nyid du bstan/
[18764] /sku yi mtshan nyid 'di lta ste/
[18765] /'gyur ba med dang gsal ba dang*/
[18766] /stong pa dang ni rtog bral lo/
[18767] /rig pa'i mtshan nyid 'di lta ste/
[18768] /phra ba nyid dang 'phro ba dang*/
[18769] /lu gu rgyud dang 'gul ba'o/
[18770] /dbyings kyi mtshan nyi 'di lta ste/
[18771] /yangs dang lhun stug stong mtha' yas/
[18772] /gsal dang dro dang bsil ba dang*/
[18773] /yang zhang g.yo ba'i bdag nyid 'dzin/
[18774] /khyab dang mu khyud ra ba'o/
[18775] /ye shes mtshan nyid 'di lta ste/
[18776] /'byung dang 'jug dang rang gsal dang*/
[18777] /ye dang shes dang rtogs pa'o/
[18778] /gsal dang 'tsher dang 'byams yas nyid/
[18779] /snang dang mun dang go 'byed dang*/
[18780] /stong dang gsal ba'i ye shes mchog
[18781] /gsang sngags mtshan nyid dag tu 'dod/
[18782] /ces so/
[18783] /de yang snying na sku/
[18784] dung kha na ye shes/
[18785] b+h+ri gu ta na rig pa/
[18786] rtsa bzhin dbyings snang gi 'od dang thig le 'char ba yin no/
[18787] /rtsa bzhi ni rang shar las/
[18788] dkar 'jam stong pa'i rtsa dag dang*/
[18789] /rin chen 'phro ba'i rtsa rnams dang*/
[18790] /rnam par grol byed rtsa chen dang*/
[18791] /shel dkar rgyu ba'i rtsa dag nas/
[18792] /rnam shes rlung la zhon nas ni/
[18793] /b+h+ri gu ta yi sgo chen nas/
[18794] /lam byung stong pa'i ngang du thim/
[18795] /thim byed med par sa le gsal/
[18796] /tshom bu lnga ldan ye shes rdzogs/
[18797] /zhes so/
[18798] /de lta bu'i ye shes rang gnas snying ga'i rtsa chen na gdangs gsal bar rang 'od ye shes kyi rang gdangs la bzhugs pa yang*/
[18799] rtsa bzhi na ye shes lnga'i rang gdangs la brten nas tsak+Shu'i nang gi sgron ma bzhi las ji lta ba'i ye shes thig le stong pa'i sgron ma dang dbyings rnam dag gi sgron mar smin la/
[18800] ji snyed pa'i ye shes rgyang zhags chu'i sgron ma dang shes rab rang byung gi sgron mar smin pa yin te thal 'gyur las/
[18801] lus kyi dus na 'di lta ste/
[18802] /'byung ba 'dus pa'i phung po yi/
[18803] /tsit+ta rin chen gzhal yas na/
[18804] /ngo bo ka nas dag pa'i cha/
[18805] /stong gsal 'dus pa sku yi gdangs/
[18806] /zhal phyag rdzogs pa bum sku'i tshul/
[18807] /lhun grub 'od kyi gong bur gnas/
[18808] /thugs rje kha dog so sor gsal/
[18809] /ro ma rkyang ma kun 'dar ma/
[18810] /ka ti shel gyi sbu gu can/
[18811] /me long mnyam nyid so sor rtogs/
[18812] /bya grub chos dbyings ye shes ni/
[18813] /thig le rgyu dang mi rgyu ba/
[18814] /rang rtsal rdzogs pa'i rten du gnas/
[18815] /dngas ma 'dus pa'i mig gnyis nas/
[18816] /thabs dang shes rab khyad par las/
[18817] /ji lta mkhyen pa'i thig le dang*/
[18818] /dag pa dbyings kyi sgron mar smin/
[18819] /ji snyed pa ni rgyang zhags dang*/
[18820] /shes rab sgron mar smin pa yis/
[18821] /'gro ba rnams kyi las dang yang*/
[18822] /dbang po'i bye brag ji lta bar/
[18823] /de la bslabs pas shes par 'gyur/
[18824] /ces so/
[18825] /gnyis pa rgyas par bshad pa gnyis te/
[18826] shes bya'i gnad spyir bstan pa dang*/
[18827] blang bya'i gnad bye brag tu bshad pa'o/
[18828] /dang po la brgyad las/
[18829] rten ni gzugs kyi phung po byang khog stod do/
[18830] /gnas ni snying rin po che zur brgyad pa'i dbus 'od rtsa'i dngas la 'od lnga'i dbus zhi ba'i sku yungs 'bru tsam la rig pa gnas so/
[18831] /lam ni rtsa bzhi nas rgyu'o/
[18832] /sgo ni mig gnyis so/
[18833] /gdangs ni sgron ma gnyis te rma bya'i dngos dang na ro lta bu'o/
[18834] /yul ni nam mkha' sprin dang bral ba la chos nyid stong pa bsam ngo dang bral ba'o/
[18835] /dus ni 'di nyid dam bar do'i snang ba shar dus so/
[18836] /'gro sa ni lhun grub kyi 'char sgo brgyad de ngo shes pa rnams dbyings su 'grol ma shes pa rnams 'khor bar 'khyams pas lam kha dbrag bzhin no/
[18837] /grol sa ni ka dag gi snang ba'o/
[18838] /de skad du'ang rang shar las/
[18839] kye grogs po dag nyon cig
[18840] /chos thams cad kyi de bzhin nyid dpes mtshon par bya'o/
[18841] /de la yang dag par rdzogs pa'i sangs rgyas kyi dgongs pa ni/
[18842] rten ni gzugs kyi phung po la brten no/
[18843] /dper na khra tshang na nyal ba lta bu'o/
[18844] /gnas ni snying na gnas te dper na bum pa'i sku lta bu'o/
[18845] /lam ni rtsa bzhi nas 'byung ste dper na mu tig gi phreng ba brgyus pa lta bu'o/
[18846] /'khyil ni dung khang dkar po'i nang na 'khyil te dper na bum pa nang gi mar me btang ba lta bu'o/
[18847] /sgo ni mig nas 'byung ste dper na rgyu skar gyi nyi zhur lta bu'o/
[18848] /thig le stong pa'i sgron ma ni dper na rma bya'i mdongs lta bu'o/
[18849] /dbyings rig pa'i sgron ma ni dper na yi ge na ro lta bu'o/
[18850] /yul ni nam mkha' stong pa'o/
[18851] /dus ni bar do'i snang ba ste dper na me long gi dkyil 'khor lta bu'o/
[18852] /'gro sa ni rin po che'i lus te dper na kha brag gi lam lta bu'o/
[18853] /grol sa ni ka dag gi snang ba ste dper na bum pa'i sku lta bu'o zhes pa dang*/
[18854] rdo rje sems dpa' snying gi me long las/
[18855] a ho klong chen mo rnams nyon cig
[18856] /'jig rten gyi khams kyi sems can thams cad la/
[18857] de bzhin gshegs pa'i snying po til 'bru mar gyis khyab pa bzhin du gnas so/
[18858] /de yang rten ni gzugs kyi phung po la brten no/
[18859] /gnas ni snying gi dkyil na kun tu bzang po ga'u kha sbyor gyi dgongs pa zhes bya ste dper na bse'i ga'u kha sbyar ba bzhin du gnas pa'i nang na 'od kha dog lnga'i dkyil na zhi ba'i sku yungs 'bru tsam 'od khyim kyi tshul du gnas so/
[18860] /de ni rig pa'i gnas so/
[18861] /dper na bum pa'i sku lta bu'o/
[18862] /de las byung ba'i ye shes ni gnas klad pa dung khang na gnas so/
[18863] /de yang khro bo'i sku yungs 'bru tsam la spyan phul thag tsam du gnas so
[18864] /de yang 'od zer gyi tshul du gnas so/
[18865] /de las byung ba'i 'od ni me long gi dkyil 'khor ltar gsal la dngas pa'am dper na nya'i mig bzhin du 'od zer du gnas so/
[18866] /de dang rig pa'i 'brel pa ni snying gi rtse mo nas yar rtsa dar dkar gyi snal ma tsam sgal tshigs 'dab na yar yod de de nas lam byung nas mgo'i nang du 'jug go
[18867] /rtsa de yang rtse chung g.yas g.yon nas 'thon nas klad par 'brel lo/
[18868] /de yang rna ba'i 'dab g.yas g.yon nas 'thon nas mig dang 'brel lo/
[18869] /de las mig nam mkha' la bzlog ste rtsa gcun te bltas na ye shes kyi 'od snang gis nam mkha' gang bar 'gyur ro zhes so/
[18870] /de'ang snying gi dbus kyi 'od rtsa ka ti gser gyi rtsa chen las gyes pa'i yar rtse dar dkar snal ma ni snying rtse nas sgal tshigs brgyud de rna ba nas yal ga gsum gyi gnyis mig gi sgor zug
[18871] dbus ma tshangs bug la zug go
[18872] /phra la 'khril ni 'khor lo bzhi'i dbus so so la snying nas 'brel lo/
[18873] /shel bug can ni srog pa tsa na 'od gsal gyi rlung lnga'i gdangs dang lhan cig gnas so/
[18874] /gnyis pa ye shes kyi blang bya'i gnas bye brag tu bshad pa la gsum te gnas pa'i rten rtsa sbyong ba 'char ba'i sgo sgron ma gzung ba/
[18875] snang ba'i gdangs 'od gsal bstan pa'o/
[18876] /dang po ni lus la ye shes gnas pas gnad gnyis kyis lam du gzhug pa ste/
[18877] de'ang spyi'i gnad rlung sems gcud la bor zhing sgron ma ar la gtad pas dbyings rig gi 'phel zad par bya ba ni thal 'gyur las/
[18878] rang rig ye shes lus la gnas/
[18879] /til 'bru las ni mar bzhin du/
[18880] /lus kyi bkrag dang gzi mdangs di/
[18881] /ye shes brlan gyis khyab par byed/
[18882] /lus dang bstun pas sku rnams dang*/
[18883] /ye shes 'od ngad kha dog rtags/
[18884] /las dang 'jug dang sku rnams kyis/
[18885] /gdangs dang bcas te khyab pa'o/
[18886] /shes rab nyid dang sgron ma'i las/
[18887] /don dam kun rdzob rtags phye ba'o/
[18888] /smin byed thig le so so'i gnad/
[18889] /'gyur byed rtog pa rags 'dzin pa/
[18890] /ye shes snang ba bzhi gnyis cha/
[18891] /las 'byung 'jug pa'i dbye ba las/
[18892] /tsit+ta rin chen gzhal yas su/
[18893] /rin chen 'dus pa zur brgyad sgo/
[18894] /ye shes lnga dang sku lnga ste/
[18895] /rlung dang shes pa'i rtsal yang lnga*/
[18896] /thams cad lnga lnga'i rang bzhin no/
[18897] /sku yi gnad ni gdangs kyis so/
[18898] /ye shes 'dug stangs dag gis so/
[18899] /thig le bskyil zhing dkrugs pas 'grub/
[18900] /'od ni yas shing sdud pa'o/
[18901] /'brel ldan bsdoms pas rlung gi gnad/
[18902] /'jug pa'i las ni mtha' yis dbye/
[18903] /de yi 'gyu byed las rlung zad/
[18904] /'khrul pa'i sdebs dang sbyar ba'o/
[18905] /rig pa'i gnad ni dbyung ba dang*/
[18906] /bskyil zhing mkha' la gtad pa'o/
[18907] /dbyings kyi gnad ni bsdu ba dang*/
[18908] /dgug dang khams kyi byer yas sbyar/
[18909] /snang ba'i gnad ni 'phel dang zad/
[18910] /sna tshogs rang sar grol ba'o/
[18911] /zhes so/
[18912] /bye brag gi gnad 'khor lo bzhi dang gtso mo gsum gyi gnad gcun pas rlung sems ye shes kyi dra bar gzhug pa ni de nyid las/
[18913] rig pa ye shes lam nyid ni/
[18914] /rang gi rtsa yi 'khor lo la/
[18915] /sku gsung rang rdzogs gnas pa las/
[18916] /ro ma rkyang ma kun 'dar ma/
[18917] /ma gsum dag gis lus bzung ste/
[18918] /dbus mas 'khor lo bzhi rten byas/
[18919] /'di dag g.yas g.yon dbus gnas pas/
[18920] /kun rdzob don dam dbye ba yis/
[18921] /lus dang yan lag skyed pa dang*/
[18922] /sgron ma nyid kyang smin par byed/
[18923] /ro mas ro rnams 'khor lo la/
[18924] /rlung gis bskul zhing thig le 'phen/
[18925] /ro ni rtsa la brten pa yis/
[18926] /bde bas lus sems rgyas par byed/
[18927] /mas ni dngas ma sdud pa dang*/
[18928] /gong 'og gnas gyi gzhi ma byed/
[18929] /'di la bskyil zhing gtems pa gnad/
[18930] /'di yi yan lag drug po la/
[18931] /gtar zhing bsregs na ye shes 'gag
[18932] /drod thob 'dod na mnye ba gnad/
[18933] /rlung dang thig le dgug par bya'o/
[18934] /rkyang mas skyed byed 'khor lo la/
[18935] /rlung gis 'phen sdud thig le 'jug
[18936] /rkyang zhes bya ba zla med pas/
[18937] /nyag gcig dgongs pa ston par byed/
[18938] /mas ni brnyings ma sel ba dang*/
[18939] /ngo bo'i gzi mdangs bskyed pa'o/
[18940] /'di la gseng zhing mnye ba gnad/
[18941] /'di la yal ga mi snang bas/
[18942] /smin so bzhi la thig le gdab/
[18943] /zas la dbang thob 'dod pas ni/
[18944] /rlung ni bstim zhing chu mi 'dor/
[18945] /dam tshig gis ni rtsa brtag go
[18946] /kun 'dar mas ni dran pa dang*/
[18947] /rtse mo'i 'khor lo bsdus pas smin/
[18948] /las rlung bzlog cing ye shes 'dzin/
[18949] /kun ni sprul sku'i yon tan ster/
[18950] /'dar bas longs sku'i yon tan no/
[18951] /mas ni chos sku dngos su ston/
[18952] /'di yi yan lag bcu gnyis la/
[18953] /gseng zhing 'dril ba gnad yin no/
[18954] /tshe nyid spel na byug pa bsten/
[18955] /thig le lus dang sems kyis bya/
[18956] /ye shes lam ni 'di dag las/
[18957] /thig le sku dang bcas par 'gyur/
[18958] /rlung ni 'gro 'ong las kun byed/
[18959] /sems kyi bdag po yid kyis bzung*/
[18960] /lam gyis bzung dang dgug pa'o/
[18961] /zhes so/
[18962] /gnyis pa 'char ba'i sgo sgron ma bzung ba la sgo dang sgron ma gnyis las/
[18963] sgo'i gnad ni snying nas klad par 'brel ba'i rtsa skyon yon dbang po dngas byed pa la yal ga lnga yod pa'i mig la ba men rwa 'dra'i rtsa'i dkyil las 'od rtsa nas ye shes dngos su 'byung bas mi 'gul bar nam mkha'i mthongs su blta ba ni yang dag pa'i gnad de thal 'gyur las/
[18964] /ye shes 'char ba'i sgo nyid ni/
[18965] /lus bcud dngas ma kun 'dus pa'i/
[18966] /tsak+Shu zhes pa'i sgo las 'thon/
[18967] /gnyis kyi cha 'dzin snang ba ston/
[18968] /skyed byed rtsa las 'brel 'byung ba'o/
[18969] /rtse mo las ni gcig gyur pa/
[18970] /dbang po yul la 'char byed pa'i/
[18971] /gcig la yal ga lnga yod pa'i/
[18972] /so so'i dbang po'i sgo la snang*/
[18973] /khyad par skyon yon dngas 'byed pa'i/
[18974] /ba men rwa 'dra 'khyil ba las/
[18975] /a 'bras zhes pa dkar nag phyed/
[18976] /rig cing gzugs rnams 'dzin pa dang*/
[18977] /shes pa'i rang rtsal rdzogs par bstan/
[18978] /'di la ye shes dngos 'byung ste/
[18979] /mngon sum pa dang rang gnad kyis/
[18980] /chos nyid dag pa'i rang snang yul/
[18981] /rtog bcas 'gag par gnas pa'o/
[18982] /zhes so/
[18983] /sgron ma'i gnad ni lta stangs dang gzigs stangs gcun nas gtems pa dang gcud pa dang khrid pa dang nyi zla'i rten las bslab pa yin te yang de nyid las/
[18984] don dam chos nyid 'byung ba las/
[18985] /sgron ma rnams pa bzhi zhes te/
[18986] /smin cing 'jug la khyab stong pas/
[18987] /chos nyid yul snang sdud pa'o/
[18988] /rgyang zhags las ni gzugs bsdus te/
[18989] /rlung gis gcod cing 'phen par byed/
[18990] /'ong dang 'gro ba'i 'phel 'grib kyis/
[18991] /ye shes dag ni sdud par byed/
[18992] /thig le stong pas las kun byed/
[18993] /'das pa lam gyi sna bzung nas/
[18994] /'das pa lam gyi sna bzung nas/
[18995] /rlung gis bkrag dang gzi mdangs bskyed/
[18996] /bsgyur zhing ye shes snang ba ston/
[18997] /shes rab rang byung sgron ma yis/
[18998] /chos kun mnyam pa ro gcig tu/
[18999] /bsdus te rang snang 'dzin par byed/
[19000] /'dis ni bag chags 'brel rgyun gcod/
[19001] /dbyings kyis dngas ma sdud pa dang*/
[19002] rig pa'i sku rnams 'dzin pa dang*/
[19003] /gnad gsum bcud du smin pa yis/
[19004] /'khor ba nyin ni spong bar byed/
[19005] /de ltar mig las sgron shar bas/
[19006] /sangs rgyas dgongs pa'i gnad 'dus par/
[19007] /rang snang yul rnams 'dzin pa'o/
[19008] /sgron ma'i gnad ni ngas bshad kyis/
[19009] /lha'i bu skal ldan khyod nyon cig
[19010] /yul dang rig pa rlung dag gis/
[19011] /chos nyid lam du gzung ba'i phyir/
[19012] /ye shes rdzogs pas chos nyid dag
[19013] /'di yang sgron ma'i gnad yin no/
[19014] /rgyang zhags 'gul ba med pa gnad/
[19015] /'di dus lta stangs gsum dang sbyar/
[19016] /shes rab sgron ma sbyang ba'i gnad/
[19017] /cho ga gsum gyis spel ba dang*/
[19018] /bsgrub pa'i gnad kyis rgya nyid bskyed/
[19019] /thig le'i sgron ma gtems pa gnad/
[19020] /rtsa dang mtheb mdzub ma bral bas/
[19021] /ye shes gong du 'phel ba'o/
[19022] /dbyings kyi gnad ni 'khrid pa ste/
[19023] /nyi ma'i bslab thabs rnal 'byor pas/
[19024] /legs par sbyar te khrid par bya/
[19025] /zla ba dag la'ang bslab par bya'o/
[19026] /'di ltar rgyun du sus byas pa/
[19027] /'khrul pa'i snang ba rgyun chad de/
[19028] /dag pa ye shes lnga yi 'od/
[19029] /sa rdo ri brag bags  stongs nas/
[19030] /gru chad dam ni yul gru tsam/
[19031] /'khrid la mkhas pas snang bar 'gyur/
[19032] /'di dus thabs kyis bcos pa gnad/
[19033] /rdzogs pas chos nyid thob pa'o/
[19034] /'di ltar goms pas chos nyid stobs/
[19035] /lus 'byung rang sor rdzogs pa'o/
[19036] /de ltar lus 'byung rgyun chad pas/
[19037] /zag bcas phung po mi snang bar/
[19038] /'di la mngon par 'tshang rgya'o/
[19039] /zhes so/
[19040] /gsum pa snang ba'i gdangs 'od gsal bstan pa la lnga ste sku/
[19041] /ye shes/
[19042] 'od/
[19043] thig le/
[19044] rig pa'i rang bzhin rgyas par bshad pa'o/
[19045] /dang po la gnyis te mdor bstan pa dang rgyas par bshad pa'o/
[19046] /dang po ni thal 'gyur las/
[19047] tsit+ta'i nang na skur gnas te/
[19048] /gdangs kyi sku ni rnam pa lngas/
[19049] /so so'i rigs kyi mtshan nyid 'dzin/
[19050] /zer gyi sku ni drug gis kyang*/
[19051] /rang bzhin snang ba'i chos nyid sdud/
[19052] /dag pa'i sku ni rnam gsum gyis/
[19053] /mya ngan 'das pa'i mtshon pa 'dzin/
[19054] /rnam pa'i sku ni brgyad kyis kyang*/
[19055] /sa lam rdzogs pa'i bya ba byed/
[19056] /ces pas/
[19057] tsit+ta na ngo bo sku'i 'char gzhir yod pas de'i gdangs rigs lnga'i sku ma 'dres pa tshad phebs kyi dus su snang ba'o/
[19058] /sku las zer 'phro bas rtsa nang na thig le zer gdangs dang phyir gdal ba dang snang gi sku phra mo rnam pa drug snang ba'o/
[19059] /gzhi gnas kyi ye shes gsum grol sa'i sku ste nang dbyings zad pa'i tshad 'dzin pa'o/
[19060] /rnam pa'i sku brgyad ni mthar phyin lhun grub kyi sa la sku gsum la dgur dbye ba las/
[19061] chos sku'i chos sku dbyings rnam dag kun gyi 'char gzhi yin pas gzhir byas te logs su ma bgrangs pas brgyad do/
[19062] /gnyis pa sku rgyas par bshad pa la gnyis te/
[19063] thun mong gi dbye ba dang*/
[19064] khyad par gyi dbye ba rgyas par bshad pa'o/
[19065] /dang po la gnyis te/
[19066] rig pa yul snang gi sku dang*/
[19067] dngas ma 'dus pa'i sku ste nyi zla kha sbyor las/
[19068] sku ni gnyis te rig pa yul snang gi sku dang*/
[19069] dngas ma rnams 'dus pa'i sku'o zhes so/
[19070] /dang po ni dbang po la snang zhing dgag sgrub med pa ste dbye na dbang po dang*/
[19071] phung po dang*/
[19072] yul dang yul can rnam par dag pa'i sku dang gsum ste/
[19073] de nyid las/
[19074] rig pa yul la snang ba'i sku ni dbang po rnams rnam par dag pa'i sku chen po dang*/
[19075] phung po rnams rnam par dag pa'i sku chen po dang*/
[19076] khams dang skye mched dang yul dang yul can dang nyon mongs pa rnams rnam par dag pa'i sku chen po'o zhes so/
[19077] /gnyis pa dngas ma 'dus pa'i sku ni goms pa stobs su gyur pa rnams la snang ba ste/
[19078] dbye na lam phyin ci ma log pa rang gi mtshan nyid 'dzin pa'i sku dang*/
[19079] 'od dang sku'i mtshan nyid kha dog mi phyed pa ye ji bzhin pa'i sku gnyis las dang po ni/
[19080] /ngo bo rang bzhin thugs rje gsum gyis lam gyi mtshan nyid 'dzin pas 'bras bu tshad la phebs par byed pas rol pa chen po'i sku dang*/
[19081] spyi phud chen po'i sku dang*/
[19082] rigs rjes su 'dzin pa'i sku zhes grags te nyi zla kha sbyor las/
[19083] rang gi mtshan nyid 'dzin pa'i sku ni 'di lta ste/
[19084] rnam par mi 'byed pa rol pa chen po'i sku dang*/
[19085] dam pa spyi phud chen po'i sku dang*/
[19086] rig rjes su 'dzin pa'i sku'o zhes so/
[19087] /gnyis pa ye ji bzhin pa'i sku ni gzhi dang lam dang 'bras bu gsum ste/
[19088] gzhi rang byung gi ye shes nas gnas pa'i sku dang*/
[19089] lam 'od gdangs dbyings sku ye thog las phyir snang tsam las mi 'gyur ba'i sku dang*/
[19090] 'bras bu sku gsum lhun grub dbyings zad sar phyin pa'i sku gsum ste yang de nyid las/
[19091] ye ji bzhin pa'i sku ni 'di lta ste/
[19092] ye gnas dang po'i sku dang*/
[19093] ye thog mi 'gyur ba'i sku dang*/
[19094] 'bras bu rang rdzogs pa'i sku'o/
[19095] /'bras bu rang rdzogs pa'i sku ni gsum ste/
[19096] chos kyi sku spros pa med pa chen po dang*/
[19097] longs spyod rdzogs pa'i sku 'dzin pa med pa chen po dang*/
[19098] sprul pa'i sku bdag med pa chen po'o zhes so/
[19099] /gnyis pa khyad par gyi dbye ba rgyas par bshad pa la gnyis te ngo bo mdor bstan pa dang*/
[19100] rnam par rgyas par bshad pa'o/
[19101] /dang po ni rang shar las/
[19102] de yang sku gang zhe na rtsa ba rig pa'i sku dang*/
[19103] yangs pa chos nyid kyi sku dang*/
[19104] gdal ba dbyings kyi sku dang*/
[19105] 'gyur ba med pa ngo bo nyid kyi sku dang*/
[19106] yang dag bde ba'i sku dang*/
[19107] log pa sems kyi sku dang*/
[19108] mthong ba rang grol gyi sku dang*/
[19109] gcig pa thig le'i sku dang*/
[19110] rgya ma chad pa nam mkha'i sku dang*/
[19111] phyogs su ma lhung ba nyi zla'i sku dang*/
[19112] tha mi dad pa cig shos kyi sku dang*/
[19113] zhen pa med pa rang grol gyi sku'o zhes so/
[19114] /gnyis pa ni/
[19115] sku bcu gsum po de dag gi rnam pa gang yin zhe na bshad pa ni yang de nyid las/
[19116] de yang 'di lta ste/
[19117] rtsa ba rig pa'i sku ni rdo rje lu gu rgyud kyi sku yin te rang gi mig gi dbang po ma 'gags pa la gsal lo/
[19118] /de ni rtsa ba rig pa'i sku zhes bya'o/
[19119] /yangs pa chos nyid kyi sku ni dang po'i gzhi ka dag chen po'i de las bsam pa med/
[19120] ma rig pa med/
[19121] sems med/
[19122] yid med/
[19123] 'dzin pa med do/
[19124] /de yang 'di lta ste/
[19125] rgya ma chad pa'i ye shes/
[19126] lhun gyis grub pa'i sangs rgyas/
[19127] spros pa dang bral ba'i chos nyid/
[19128] mtha' dang bral ba'i rig pa/
[19129] dag pa chen po'i snang ba/
[19130] phyogs lhung med pa'i lta bar bzhugs so/
[19131] /de yang yangs pa/
[19132] gsal ba/
[19133] mi 'gyur ba/
[19134] ye shes mi 'gag pa/
[19135] thig le sna tshogs su 'phro ba/
[19136] mi 'gyur ba'i chos nyid/
[19137] phyi rgya ma ral ba/
[19138] nang ye shes kyi 'od lnga ma 'gags par gsal ba/
[19139] sku dang ye shes kyi ngo bor bzhugs so/
[19140] /de ni yangs pa chos nyid kyi sku zhes bya'o/
[19141] /gdal ba dbyings kyi sku ni dbyings rnam par dag pa'i sgron ma yin te/
[19142] dbyings de yang rgya ma chad pa/
[19143] phyogs su ma lhung ba/
[19144] 'grib pa med pa/
[19145] 'phel ba med pa/
[19146] stongs pa med pa/
[19147] gang ba med pa/
[19148] gsal cha dang bcas pa/
[19149] sku mang po 'char ba'i gnas/
[19150] yangs pa kun gyi bdag nyid/
[19151] shin tu che bas gong na med pa/
[19152] lta ba mthong ba'i sangs rgyas/
[19153] nges pa rnyed pa'i sa zhes bya'o/
[19154] /de ni gdal ba dbyings kyi sku zhes bya'o/
[19155] /mi 'gyur ba rdo rje'i sku ni sangs rgyas med pa'i 'bras bu/
[19156] sems can med pa'i 'khor ba/
[19157] srog bcad pa'i sangs rgyas/
[19158] byas pa med pa'i byung ba/
[19159] mthong ma myong ba'i yul/
[19160] shes ma myong ba'i gtam/
[19161] len ma myong ba'i lus/
[19162] srog bcad pa'i dge ba/
[19163] bsgrubs pa med pa'i lha/
[19164] ma bgrangs pa'i snying po/
[19165] ma bsgoms pa'i sgom pa/
[19166] ma bris pa'i dkyil 'khor/
[19167] ma bsags pa'i tshogs so/
[19168] /de ni mi 'gyur ba rdo rje'i sku'o/
[19169] /'gyur ba med pa ngo bo nyid kyi sku ni grub mtha' 'gyur med/
[19170] gtan tshigs nges med/
[19171] mtshan nyid gnyis med/
[19172] lta ba phyogs mthong*/
[19173] sgom pa mthong ba/
[19174] spyod pa byar med/
[19175] 'bras bu thob med/
[19176] dam tshig bsrung med/
[19177] rol pa 'gag med/
[19178] ngo bo bzang thal/
[19179] rang bzhin kun khyab/
[19180] thugs rje mkha' khyab po/
[19181] /de ni 'gyur ba med pa ngo bo nyid kyi sku'o/
[19182] /dag pa bde ba'i sku ni gsal ma mkha' khyab/
[19183] stong pa kun khyab/
[19184] ye shes mig khyab/
[19185] rig pa lus khyab/
[19186] sgron ma yul khyab/
[19187] chos sku gzhi khyab/
[19188] longs sku rang khyab/
[19189] sprul sku kun khyab/
[19190] 'od lnga gnas khyab po/
[19191] /de ni dag pa bde ba'i sku'o/
[19192] /log pa sems kyi sku ni sna tshogs 'byung ba/
[19193] sna tshogs sdud pa/
[19194] thams cad kyi lam/
[19195] thams cad kyi gnas/
[19196] thams cad kyi gzhi/
[19197] 'khor ba rang ka ma'o/
[19198] /de ni log pa sems kyi sku'o/
[19199] /mthong ba rang grol gyi sku ni mi 'gyur te 'gyu ba/
[19200] 'gyu ste mi 'gyu ba/
[19201] srog med pa'i sku/
[19202] sems med pa'i sems can/
[19203] dbugs med pa'i 'gyu ba/
[19204] 'gro 'ong med pa'i sangs rgyas/
[19205] dus thams cad pa'i ye shes/
[19206] rtag par bzhugs pa'i chos nyid/
[19207] 'dzin pa med pa'i rang grol/
[19208] rtog pa med pa'i sku lnga/
[19209] mthong ba ma 'gags pa'i shes rab/
[19210] rang sar grol ba'i chos nyid do/
[19211] /de ni mthong ba rang grol gyi sku'o/
[19212] /gcig pa thig le'i sku ni/
[19213] 'byung ba kun khyab kyi ye shes/
[19214] 'byung ba kun snang gi ye shes/
[19215] 'byung ba kun 'byung gi ye shes/
[19216] 'byung ba kun gsal gyi ye shes/
[19217] 'byung ba gting gsal gyi ye shes/
[19218] 'byung ba mkha' gsal gyi ye shes/
[19219] 'byung ba rang byung gi ye shes so/
[19220] /de ni gcig pa thig le'i sku'o/
[19221] /rgya ma chad pa nam mkha'i sku ni snang ba dang ye shes rgya ma chad/
[19222] nam mkha' dang dbyings rgya ma chad/
[19223] sems can dang sangs rgyas ma chad/
[19224] 'byung ba dang 'od snang rgya ma chad/
[19225] mthong ba dang rang lus rgya ma chad/
[19226] stong pa dang chos nyid rgya ma chad/
[19227] lhun grub dang ka dag rgya ma chad/
[19228] zhing khams dang lhun grub rgya ma chad/
[19229] tshom bu dang 'khrul snang rgya ma chad/
[19230] sems dang ye shes rgya ma chad/
[19231] yid dang shes rab rgya ma chad/
[19232] ma rig pa dang rig pa rgya ma chad/
[19233] ma rig pa dang rig pa rgya ma chad/
[19234] stong pa dang gsal ba rgya ma chad do/
[19235] /de ni rgya ma chad pa nam mkha'i sku zhes bya'o/
[19236] /phyogs su ma lhung ba nyi zla'i sku ni 'dzin pa med pa'i rang grol rtog pa mad pa'i rang sangs/
[19237] 'gyu ba med pa'i rang dag
[19238] gsal ba med pa'i 'tsher ba/
[19239] bsgom pa med pa'i chos nyid/
[19240] gzung du med pa'i yangs pa/
[19241] sangs rgyas med pa'i sems can no/
[19242] /de ni phyogs su ma lhung ba nyi zla'i sku'o/
[19243] /tha mi dad pa cig shos kyi sku ni sgron ma mkha' khyab/
[19244] ye shes dbyings khyab/
[19245] shes rab yul khyab/
[19246] thabs kyis lam khyab/
[19247] dbang pos sems khyab/
[19248] de ni tha mi dad pa sgron ma'i sku'o/
[19249] /zhen med rang grol gyi sku ni/
[19250] snang ba la mi zhen/
[19251] stong pa la mi chags/
[19252] med pa mi bsgrub/
[19253] yod pa mi spong*/
[19254] med pa la zhe 'dod mi byed/
[19255] yod pa la mngon par mi zhen/
[19256] byas pa mi bsgrub/
[19257] byung ba mi 'gegs/
[19258] byung ba la skyon du mi lta/
[19259] ma byung ba la yon tan du mi sems/
[19260] nyon mongs mi spong*/
[19261] sangs rgyas mi bsgrub/
[19262] sgom pa mi bsgom/
[19263] lta ba mi lta/
[19264] 'khrul snang mi 'gags/
[19265] dag snang mi 'tshol/
[19266] sems la sangs rgyas mi re/
[19267] rig pa la sems can mi dogs/
[19268] /kun gzhi la chos sku mi re/
[19269] sgron ma la gzugs skur mi dogs/
[19270] lam la sbyang du med/
[19271] 'bras bu la thob tu med/
[19272] gzhi la bzang ngan med/
[19273] rtogs dang ma rtogs gnyis su med pa'o/
[19274] /de ni zhen med rang grol gyi sku'o zhes gsungs so/
[19275] /'di dag rgyas par bshad na gsal ba mtha' yas pa'i phyir spros pas chog go
[19276] /gnyis pa ye shes kyi rang bzhin rgyas par bshad pa la gnyis te gzhi gnas kyi ye shes dang*/
[19277] mtshan nyid 'dzin pa'i ye shes so/
[19278] /dang po ni ngo bo rang bzhin thugs rje gsum las/
[19279] ngo bo skur snang*/
[19280] rang bzhin 'od du snang*/
[19281] thugs rje mdzad pa'i phrin las snang ba'o/
[19282] /de skad du'ang nyi zla kha sbyor las/
[19283] gzhi gnas kyi ye shes ni gsum ste ngo bo ka dag gi ye shes dang/
[19284] rang bzhin lhun grub kyi ye shes dang*/
[19285] thugs rje rang snang gi ye shes so zhes so/
[19286] /gnyis pa mtshan nyid 'dzin pa'i ye shes lnga ni/
[19287] sku la dbyings yod pas de'i rtsal las shar ba  rang shar las/
[19288] sku mi 'gyur ba las ye shes 'gag pa med pa 'byung ngo*/
[19289] /de yang 'di lta ste/
[19290] sku la dbyings yod pa'i phyir/
[19291] chos kyi dbyings kyi ye shes dang*/
[19292] dbyings la gsal cha yod pa'i phyir/
[19293] me long lta bu'i ye shes su byung*/
[19294] /gsal ba la gnyis med yod pa'i phyir/
[19295] /mnyam pa nyid kyi ye shes byung*/
[19296] gnyis med la mthong ba yod pa'i phyir/
[19297] /so sor rtog pa'i ye shes byung*/
[19298] mthong ba la tshad yod pa'i phyir/
[19299] bya ba grub pa'i ye shes byung ngo zhes so/
[19300] /gsum pa 'od ni ye shes kyi rang gdangs te/
[19301] nang gsal phra ba gting gsal kha dog las 'das pa dang*/
[19302] phyir gsal rags pa kha dog 'dzin pa'i 'od gnyis las/
[19303] dang po ni ka dag gi dbyings lhun grub kyi rang gdangs shel gyi nang 'od ltar yod la dngos su kha dog tu mi gsal ba'i 'od lnga ste/
[19304] gzhi rang byung rig pa'i dbyings rum na gnas pa ni nyi zla kha sbyor las/
[19305] mi gnas pa'i ye shes sar dag pa kha dog las 'das pa'i 'od ni dri ma med pa'i dkar po rang sar dag ste snang ba gang du yang mi 'byed/
[19306] ma btsal bzhag pa'i ser po rang sar dag ste yul du mar mi snang*/
[19307] chags pa med pa'i dmar po rang sar dag ste shes pa 'di shes byar mi snang*/
[19308] bya rtsol bral ba'i ljang gu rang sar dag ste bya byed thams cad las 'das/
[19309] mi 'gyur yangs pa'i mthing ga rang sar dag ste shes pa ci'i ngo bor yang ma grub par gnas so zhes so/
[19310] /'di nyid 'od rnams kyi 'char gzhi dang zad sa gnyis ka'o/
[19311] /de'ang thog ma'i dbyings snang dang*/
[19312] da lta'i lam snang dang*/
[19313] bar do'i rang snang rnams kyi tshe 'di las 'od lnga phyir 'char la/
[19314] da lta'am bar do'am gzhi snang gi nub dus 'di lnga'i dbyings su rang thim pa'o/
[19315] /mdor na nang gi sku dang ye shes su gnas pa dag
[19316] phyir snang sku dang ye shes su snang ba'i 'char gzhi dang zad sa gnyis ka yin no/
[19317] /gnyis pa kha dog 'dzin pa'i 'od lnga ni/
[19318] rang shar las/
[19319] ye shes las 'od byung ste/
[19320] ye shes mi 'gyur ba'i phyir mthing ga byung ngo*/
[19321] /ye shes dag pa'i phyir dkar po byung ngo*/
[19322] /ye shes las yon tan 'byung ba'i phyir ser po byung ngo*/
[19323] /ye shes la dbang rdzogs pa'i phyir dmar po byung ngo*/
[19324] /ye shes la 'phrin las rdzogs pa'i phyir ljang gu byung ngo*/
[19325] /sems can kun la yang de bzhin du gnas so zhes pa dang*/
[19326] snga ma las/
[19327] rang snang gsal ba kha dog 'dzin pa'i 'od ni lnga ste/
[19328] dkar po dang*/
[19329] ser po dang*/
[19330] dmar po dang*/
[19331] ljang gu dang*/
[19332] mthing ga'o zhes so/
[19333] /bzhi pa thig le la gsum ste/
[19334] nyi zla kha sbyor las/
[19335] thig le ni gsum ste/
[19336] gzhi 'dzin pa'i thig le dang*/
[19337] snang ba lam gyi thig le dang*/
[19338] 'bras bu rang smin pa'i thig le'o zhes so/
[19339] /dang po ni snying dbus 'od lnga lhun grub kyi thig le 'od rtsa dngas pa'i nang na gnas pa ste/
[19340] 'od lnga'i mu khyud du snang bas rang bzhin 'od kyi thig le zhes bya/
[19341] de la ka dag gi rig pas brgyan pas kun tu bzang po'i thig le zhes bya ste/
[19342] de nyid las/
[19343] gzhi 'dzin pa'i thig le ni gnyis te/
[19344] rang bzhin 'od kyi thig le dang kun tu bzang po'i thig le'o zhes so/
[19345] /'di nyid gsang 'dus su mi shigs thig le zer la/
[19346] bde mchog tu mi 'gyur thig le zhes bya ste/
[19347] rtag tu snying la gnas pa yi/
[19348] /thig le gcig la 'gyur med pa/
[19349] /de sgom byed pa'i skye bo la/
[19350] /nges par ye shes skye bar 'gyur/
[19351] /ces bshad pa yin no/
[19352] /gnyis pa lam gyi thig le la gnyis te/
[19353] nyi zla kha sbyor las/
[19354] snang lam gyi thig le ni gnyis te/
[19355] kun rdzob rgyu'i thig le dang*/
[19356] gnas pa don dam gyi thig le'o zhes so/
[19357] /dang po ni sngar yang rgyas par bstan la/
[19358] cung zad bshad na/
[19359] de nyid las/
[19360] kun rdzob rgyu'i thig le ni lus can kun gyi rtsa'i nang na gnas te/
[19361] pha'i rgyu dang ma'i rkyen du snang ba'o/
[19362] /de yang 'byung ba'i dwangs ma 'dus pa ma'i thig le dmar por byung*/
[19363] /byang chub kyi sems thams cad kyi snyigs ma 'dus pa las pha'i thig le dkar por byung*/
[19364] de'i phyir na 'byung ba 'dus pa las gzugs su smin/
[19365] byang chub kyi sems 'dus pa las dran bsam dang byung tshor dang rig par 'dus pa'o/
[19366] /de yang rdzus skyes dang*/
[19367] sgo nga las skyes pa dang*/
[19368] drod gsher skyes rnams la yang 'byung ba 'dus pa'i sa bon dang*/
[19369] byang chub kyi sems su 'dus pa'i sa bon gnyis ni rang chas su 'dzom pa las skye ba nyid len pa'o/
[19370] /de ltar lus can thams cad la lus sdud par byed pa'i thig le dkar dmar gnyis ni rang chas su gnas so/
[19371] /de yang skyes pa rnams kyi 'byung ba'i sa bon ni 'byung ba'i rang rgyas 'thums nas mngon du mi snang*/
[19372] /bud med rnams byang chub kyi sems kyi sa bon ni gzhi mi 'gyur bas mngon du mi 'byung*/
[19373] de'i phyir na bun med rnams kyi bde ba bsgom du rung gi
[19374] thig le dang rlung nyid bsgoms kyang mi grol ba'i phyir ro/
[19375] /de ltar sa bon gnyis kyis phung po'i rten byed pas/
[19376] skyes bu rnams tshe'i 'du byed pa yang 'di gnyis kyis byed de/
[19377] 'byung ba rang rang rig dgras ni glo bur du 'du byed do/
[19378] /'byung ba khad kyis stobs zad pa rnams ni/
[19379] /'di gnyis gnas nas 'phos pas byed pa yin no zhes so/
[19380] /de'ang skyes pa rnams kyi thig le dang*/
[19381] 'byung ba'i sa bon gnyis so so yin pas/
[19382] sa bon ni dang po'i rgyud lta'i rten/
[19383] mthar 'pho bas tshe'i 'du byes pas te/
[19384] rtsa g.yas pa'i yar rtse spyi gtsug haM gi dwangs ma ste/
[19385] dngos su mi snang la/
[19386] bud med rnams kyi 'byung ba'i dwangs ma rkyang ba'i mar rtse/
[19387] gsang gnas mkha' skyong gi 'khor lo'i dbus na a'i rnam par gnas pas mi snang ngo*/
[19388] /thig le dngos su 'bab pa'i rten yang*/
[19389] 'di gnyis las byed la/
[19390] thig le'i sa bon yin zhing 'byung ba'i dwangs ma 'dus pa'i sa bon zhes bya'o/
[19391] /'di gnyis kyi bye brag phyed pa gal che'o/
[19392] /gnyis pa gnas pa don dam gyi thig le ni snying nang gi 'od rtsa'i 'od lnga dang de la phyir shar ba'i gangs te/
[19393] nyi zla kha sbyor las/
[19394] gnas pa don dam gyi thig le ni gnyis te/
[19395] rang gnas rgyu'i thig le ngad skyes bu goms pa las byung ba'o/
[19396] /rang gnas rgyu'i thig le ni/
[19397] lus can kun gyi snying na 'od kyi dngas ma 'dus pa'i thig le/
[19398] tshon sna lnga'i dru bu bsdogs pa lta bu'am/
[19399] nya'i mig lta bu'am/
[19400] khra tshang na nyal ba'i mig lta bu'am/
[19401] mkha' 'gro ma yid 'gyu ba'i mig lta bur/
[19402] skabs su rtsa rnams kyi nang na 'gyu zhing gnas so/
[19403] /skyes bu'i goms pa las byung ba ni/
[19404] dang po 'od kyi snam bur snang ba dang*/
[19405] gnyis pa 'od kyi zer thag tu gnas pa dang*/
[19406] gsum pa la thig le'i mu khyud du 'char ba'o zhes so/
[19407] /de'ang snying nang gi thig le de kha dog lngar gsal bas tshon sna lnga'i dru bur lta bu'o/
[19408] /che chung ni nya'i mig lta bu'o/
[19409] /'od kyi tshad khra tshang na nyal ba'i mig lta bu'o/
[19410] /gsal ba'i tshad mkha' 'gro ma yid 'gyu ba'i mig lta bu'o/
[19411] /skabs su ye shes kyi rlung gis bskyod nas rtsa ro rkyang kun 'dar ma shel smug can kyi nang nas 'gyu zhing gnas so/
[19412] /goms pa las byung ba'i thig le ni nyams su blangs pas/
[19413] ye shes dngos kyi snang ba dang*/
[19414] ye shes kyi phyogs tsam dag pa'i snang ba 'char ba ni/
[19415] mtshan nyid 'dzin pa'i ye shes kyi phyogs gcig dag pa las/
[19416] dbang po'i spyod yul du dang po 'od kyi snam bur snang ba dang*/
[19417] de las dum bu dang*/
[19418] gru chad dang*/
[19419] ban bun dang*/
[19420] lang long du snang ba yang 'byung*/
[19421] gnyis pa 'od kyi zer thag tu snang ba dang*/
[19422] de las phra ba dang*/
[19423] 'gul ba dang*/
[19424] 'phrig pa dang*/
[19425] ltem pa dang*/
[19426] mer bar yang snang ba'o/
[19427] /gsum pa thig le'i mu khyud du 'char ro/
[19428] /de las gyen 'greng dang*/
[19429] rtsibs shar la sogs pa yang 'char ro/
[19430] /gsum pa 'bras bu rang smin pa'i thig le la gsum ste/
[19431] nyi zla kha sbyor las/
[19432] /'bras bu rang smin pa'i thig le ni gsum ste/
[19433] /'od rnams smin pa'i thig le dang*/
[19434] /ye shes smin pa'i thig le dang*/
[19435] /rig pa smin pa'i thig le'o zhes so/
[19436] /de nyid las/
[19437] 'od rnams smin pa'i thig le 'greng bar gnas/
[19438] /shin tu gsal la ma 'dres 'ja' tshon bzhin/
[19439] /'di la goms na snang ba yang mthong ngo*/
[19440] /zhes gsungs pas/
[19441] dang po thig le gyen 'greng du shar ba na ye shes rang gi ngo bo dag pa'i snang ba ste/
[19442] 'di'i tshe za 'og gi gur khyim lta bu dang*/
[19443] ye shes mkhar thab tu snang ba ste/
[19444] snga ma bas shin tu gsal ba la/
[19445] thig le dang phyi'i 'od rnams la 'dres pa dper na bar snang gi 'ja' tshon gzhi du snang ba'o/
[19446] /de nas 'di nyid yang dang yang du goms pa las/
[19447] nyams gong nas gong du 'phel ba'i snang ba bdo ba'i dus yin pas/
[19448] de las mig mangs ris dang*/
[19449] mig tshags dang*/
[19450] dra ba dang*/
[19451] dra ba phyed pa'i snang ba yang mthong ngo*/
[19452] /gnyis pa ye shes smin pa'i thig le ni/
[19453] yang de nyid las/
[19454] ye shes smin pa'i thig le rtsibs la gnas/
[19455] /kha dog dang gsal nyi ma'i dkyil 'khor 'dra/
[19456] /'di la goms pas yang ni rang snang mthong*/
[19457] /zhes pas/
[19458] 'di ni ye shes rang gi ngo bo zang thal du mthong ba'i snang ba ste/
[19459] ye shes smin pa'i thig le rtsibs sam 'phred la snang ste/
[19460] kha dog lngar gsal ba zer 'phro bas nyi ma dang 'dra'o/
[19461] /'di la yang dang yang du goms pa las ye shes rnams kyi dbyings kyi snang ba mdung rtse'i rnam pa lta bu dang*/
[19462] mtshon rtse gsum pa dang*/
[19463] rtse lnga pa dang*/
[19464] mtshon cha sna tshogs pa'i rnam pa lta bu dang*/
[19465] mchod rten brtsegs pa dang*/
[19466] mchod rten chen po dang*/
[19467] pad ma dang*/
[19468] me tog sna tshogs pa dang pad ma stong ldan gyi snang ba mthong ste/
[19469] nyams gong 'phel gyi snang ba tshad du phyin par nye ba yin no/
[19470] /gsum pa rig pa smin pa'i thig le ni/
[19471] de nyid las/
[19472] rig pa smin pa'i thig le mu khyud bcas/
[19473] /rang gsal zlum po 'di la gang goms pa/
[19474] /dag pa chen po'i snang ba mthong bar 'gyur/
[19475] /de dag rnams kyis thig le phyi dbyibs zlum/
[19476] /'di la goms na rnal 'byor 'bras bu 'thob/
[19477] /ces pas/
[19478] mtshan nyid 'dzin pa'i rig pa smin pa'i thig le dbyibs zlum po'i dbus na/
[19479] dag pa chen po'i snang ba phyed sku dang*/
[19480] rang rkyang dang*/
[19481] yab yum dang*/
[19482] rigs lnga dang*/
[19483] tshom bu dang*/
[19484] tshom bu chen po rnams mthong bar 'gyur te/
[19485] des nyams zad du nye ba'o/
[19486] /thig le spyi'i dbyibs zlum ste goms pas chos nyid zad pa la spyod pa'o/
[19487] /mtshan nyid 'dzin pa'i ye shes kyi nang dbyings la rigs lnga yod pa/
[19488] 'dir sku smin pas rig pa skur smin pa'i dus zhes bya/
[19489] shes rab skur smin pa zhes bya'o/
[19490] /thig le 'di dag rtsa'i nang gdangs phyir snang ba ste/
[19491] rigs bsdu na nang dbyings ngo bo sku'i thig le/
[19492] rang bzhin 'od kyi thig le/
[19493] thugs rje zer gyi thig le ste 'jug pa'i thig le gsum dang*/
[19494] dbyings snang gi thig le'i cha/
[19495] mtshon cha dang*/
[19496] pad+ma dang*/
[19497] mchod rten dang*/
[19498] dra ba ris dang*/
[19499] ye shes mkhar thab la ni skye pa'i thig le lnga dang*/
[19500] phyed sku dang*/
[19501] rang rkyang dang*/
[19502] zung 'brel dang*/
[19503] rigs lnga'i 'khor dang bcas pa dang*/
[19504] re re lnga lnga ste tshom bu dang*/
[19505] dkyil 'khor yongs su rdzogs pa tshom bu chen po'i snang ba dang drug ni bkod pa'i thig le drug ces bya ste/
[19506] thal 'gyur las/
[19507] rtsa yi nang na thig le ste/
[19508] /'jug pa'i thig le rnam gsum gyis/
[19509] /'khor 'das 'brel ba'i sa bon 'debs/
[19510] /skye ba'i thig le lnga yis kyang*/
[19511] /rnal 'byor nyams kyi dkyil 'khor 'jog
[19512] /bkod pa'i thig le drug gis ni/
[19513] /chos nyid du ma ro gcig sdud/
[19514] /de dang de la brten pa yis/
[19515] /chos kun mnyam pa'i bdag nyid do/
[19516] /zhes so/
[19517] /thig le'i gnas ni/
[19518] rang shar las/
[19519] e ma sangs rgyas thig le ni/
[19520] /mdo dang rgyas pa nyid du gsungs/
[19521] /sems can kun gyi tsit+ta na/
[19522] /rnam dag sku yi thig le gnas/
[19523] /sems can kun gyi d+hU tI na/
[19524] /stong nyid rtags kyi thig le gnas/
[19525] /sems can kun gyi shel dkar na/
[19526] /stong gsal 'bar ba'i thig le gnas/
[19527] /sems can kun gyi dar dkar na/
[19528] /lam gyi thig le bzang po gnas/
[19529] /sems can kun gyi stong lam na/
[19530] /'od gsal gnyis med thig le gnas/
[19531] /sems can kun gyi sgal tshigs na/
[19532] /'du 'bral med pa'i thig le gnas/
[19533] /sems can kun gyi dung khang na/
[19534] /ye shes gdangs kyi thig le gnas/
[19535] /sems can kun gyi mig na yang*/
[19536] /rnam dag 'od kyi thig le gnas/
[19537] /sems can kun gyi yul nyid na/
[19538] /sna tshogs 'char ba'i thig le gnas/
[19539] /de bzhin sems can thams cad la/
[19540] /dbyer med tshul gyis gnas pa yin/
[19541] /ces so/
[19542] /de'ang snying nang gi 'od gdangs nang gi rtsa dang*/
[19543] phyi'i nam mkha' la snang ba rnams zhib tu phye na de ltar yod do/
[19544] /lnga pa rig pa'i rang bzhin rgyas par bshad pa la gnyis te/
[19545] 'brel dgod pa dang*/
[19546] rig pa nyid rgyas par bshad pa'o/
[19547] /dang po ni dbyings la rig pa yod pas/
[19548] /de'i gdangs rdo rje lu gu rgyud dang*/
[19549] yon tan sku dang*/
[19550] sku'i rol pa las ye shes dang*/
[19551] ye shes kyi rgyan las 'od dang*/
[19552] 'od kyi rtse mo las zer du byung ba ste/
[19553] rang shar las/
[19554] de yang yang dag par rig pa rdo rje lu gu rgyud du yod do/
[19555] /dngos po la rig pa de ltar med kyang*/
[19556] rtsal du snang ba la de ltar byung ba'o/
[19557] /de'i yon tan las sku byung ngo*/
[19558] /sku'i rol pa las ye shes byung ngo*/
[19559] /ye shes kyi rgyan las 'od byung ngo*/
[19560] /'od kyi rtse mo las zer byung ngo zhes so/
[19561] /gnyis pa la gnyis te/
[19562] nyi zla kha sbyor las/
[19563] rig pa ni gnyis te/
[19564] gzhi 'dzin pa'i rig pa dang*/
[19565] mtshan nyid 'dzin pa'i rig pa'o zhes so/
[19566] /dang po gzhi 'dzin pa'i rig pa ni/
[19567] dngos rang byung gi ye shes yin la/
[19568] gdangs rdo rje lu gu rgyud kyi snang ba las rnam grangs bco lngar phye ba rnams so/
[19569] /gnyis pa mtshan nyid 'dzin pa'i rig pa ni/
[19570] ye shes lnga'i bdag nyid sku gsum gyi rang bzhin dbyings kyi grub pa'i sangs rgyas/
[19571] 'khor 'das thams cad dbri bsnan med par khyab pa de yin no/
[19572] /de'ang de nyid las/
[19573] gzhi 'dzin pa'i rig 'dzin rdo rje lu gu rgyud du snang ba'i rig pa chen po ste/
[19574] rgyang zhag chu'i sgron ma las rig pa gcer bu rang thon pa'o/
[19575] /'di ni rnal 'byor pa rnams kyi nyams brtan pa'i ye shes snang ba'o/
[19576] /mtshan nyid 'dzin pa'i  rig pa ni sems can thams cad la rang khyab tu gnas pa'o zhes so/
[19577] /lu gu rgyud kyi snang ba las rnam par phye ba'i rig pa ni/
[19578] rang shar las/
[19579] de yang 'di lta ste/
[19580] zil gyis mi non pa seng ge lta bu'i rig pa dang*/
[19581] khyad par glang po che lta bu'i rig pa dang*/
[19582] mkha' lding khyung lta bu'i rig pa dang*/
[19583] ma 'dres la yongs su rdzogs pa 'ja' tshon lta bu'i rig pa dang*/
[19584] thams cad bsreg pa me lta bu'i rig pa dang*/
[19585] yangs shing go skabs 'byed pa nam mkha' lta bu'i rig pa dang*/
[19586] bskyod pa rlung lta bu'i rig pa dang*/
[19587] the tshom med pa thi bya tshang du 'jug pa lta bu'i rig pa dang*/
[19588] zab pa rgya mtsho lta bu'i rig pa dang*/
[19589] gzung du med pa chu zla lta bu'i rig pa dang*/
[19590] kun tu mtha' yas pa bar snang lta bu'i rig pa dang*/
[19591] dri ma med pa man shel lta bu'i rig pa dang*/
[19592] gos pa med pa pad+ma lta bu'i rig pa dang*/
[19593] rgyun chad med pa chu bo'i gzhung lta bu'i rig pa dang*/
[19594] 'gag pa med pa lbu pa lta bu'i rig pa dang rnam pa bco lnga ste/
[19595] de ni rig pa'i grangs bstan pa'o/
[19596] /de yang yang dag par rig pa rdo rje lu gu rgyud du yod do zhes so/
[19597] /de dag kyang mngon sum dbang po'i yul la gnad gzir dus rnal 'byor pa gcig la ldog pas dbye na cha tshang du yod de/