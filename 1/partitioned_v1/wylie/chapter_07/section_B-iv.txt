[13648] stong pa dang*/
[13649] sel bas ni dngas snyigs 'byed pa'i las byed pa'o/
[13650] /'dar ba dang*/
[13651] 'phril ba dang*/
[13652] gseng bas ni/
[13653] bde ba dang*/
[13654] sdug bsngal dang*/
[13655] btang snyoms kyi las byed pa'o/
[13656] /de ltar rtsa'i 'khor lo 'dus pa'i dbus su yi ge'i rang sgra dang*/
[13657] 'od kyi gdangs 'khrugs pa las/
[13658] sna tshogs dkar dmar 'od kyi 'khor lo 'khrugs pas
[13659] dbang po lnga so sor 'dzin pa'i rtsa las/
[13660] dbang po lnga'i sgo las rang rang gi yi ge'i 'od 'khrugs pas/
[13661] sna tshogs kyi bde sdug tu mched cing 'bar bar 'gyur ro/
[13662] /rtsa de dag kun gyi nang ye shes kyi ngo bor bzhugs pa'am lam du bzhugs pa dngos ma yin te/
[13663] ye shes kyi gdangs sam rtsal gyis khyab pa til 'bru mar gyis khyab pa'am nyi zer bu gar shar ba bzhin no/
[13664] /rtsa'i rang ngo ye shes kyi rtsal las lta sgom spyod pa'i rten du gnas so/
[13665] /de ltar 'byung ba gnyis 'dus pa'i las byas pas lus kyi dbang po dang*/
[13666] yan lag dang*/
[13667] pags pa dang*/
[13668] ba spu la sogs pa legs par bskyed la/
[13669] de nas bdun tshan dgu dang zhag bzhi lon pa'i dus na/
[13670] rlung gi stobs kyis 'gul ba dang*/
[13671] yan lag bskyod pa'i las su 'gyur te/
[13672] ma'i sha khrag gi dngas ma'i zas la spyod pa 'byung ngo*/
[13673] /'di'i dus su kun gzhi'i rnam par shes pa tshogs pa'i rten dag pa'i longs spyod cing yul dang dbang po nye bar len pa tsam du gyur pa'o/
[13674] /de ltar lus kyi rtse mo mgo yin la de na rtsa'i rnam grangs yi ge'i sbrel lta bur bkod pas rtse mo rnam par bkod pa'i 'khor lo zhes bya'o/
[13675] /de dag so so'i byed las tshogs pa las rlung gi srin bu stong phrag brgyad cu rtsa lnga/
[13676] yi ge'i stobs kyis 'khrog pa dang*/
[13677] rlung gi stobs kyis 'gul ba dang*/
[13678] kha zas nye bar len pa dang*/
[13679] lus so so 'gro 'gul du byung la sku yod pa'i stobs kyis srin bu de dag so so'i shes pa gsal bar byung ngo*/
[13680] /sngar gyi srin bu rnams kyang de bzhin no/
[13681] /srin bu de dag rlung gi 'gyur ba dang*/
[13682] stongs pa dang*/
[13683] 'khums pa dang*/
[13684] 'ches pa dang*/
[13685] 'khril ba las/
[13686] lus kyi 'byung ba rnams 'khrugs te/
[13687] rlung dang*/
[13688] mkhris pa dang*/
[13689] bad kan dang*/
[13690] 'dus pa'i nad rnams blang ste/
[13691] bde sdug tu smin pa'o/
[13692] /de dag gi rnam grangs dbye na bcu drug tu 'gyur la/
[13693] de nyid pho mo'i 'gyur gyi phye bas mo nad sum cu rtsa gnyis su 'gyur la/
[13694] de dag gi rnam 'gyur gyi grangs las thun mong gi nad bzhi brgya dang rtsa bzhir mched par byed do/
[13695] /de ltar rtse mo rnam par bkod pa'i 'khor lo na rtsa sum brgya dang drug cu'i nang na/
[13696] ka ka ki ki/
[13697] la sogs pa'i yi ge bdun brgya dang nyi shu gnas la/
[13698] 'od kyi gong bu sum brgya dang drug cu ste bsdoms pa stong phrag gcig dang brgyad cu/
[13699] kun bzang yab dang yum gyi sku nyis stong brgyad brgya po re re la sku gsung thugs kyi lha gsum gsum/
[13700] thugs ka nas ye shes sems dpa' spus bris pa'i rnam pa lta bu re re ste
[13701] sum stong nyis brgya dang bzhi bcu tham pa/
[13702] srin bu khri phrag brgyad dang stong phrag lnga/
[13703] yi ge de tsam cig de'i nang nas so so'i ye shes kyi sa bon de tsam cig ste/
[13704] 'bum phrag gsum dang khri phrag phyed dang gsum/
[13705] 'di'i dus na lung du ma bstan pa'i nyon mongs pa khri phrag brgyad dang stong phrag lnga ste/
[13706] 'bum phrag bzhi dang khri phrag gcig
[13707] gong du rtsa las 'phel ba'i stong phrag gsum dang gnyis brgya bzhi bcu ste/
[13708] 'bum phrag gsum dang khri phrag gcig dang stong phrag gsum dang nyis brgya bzhi bcu tham par gnas so/
[13709] /dbang po dang dbang rten gyi chos te rnam grangs dpag tu med pa 'dus pas na kun gzhi zhes bya'o/
[13710] /de ltar lus kyi 'khor lo bzhi po'i rtsa rnams kyi srog shing ro rkyang kun 'dar ma gsum gyis/
[13711] phyir lus ngag yid gsum bskyed/
[13712] nang du sku gsung thugs gsum bskyed/
[13713] gsang par sprul sku/
[13714] longs sku/
[13715] chos sku gsum bskyed pas na ka ba'i tshul du drang por gnas so/
[13716] /de yang yab kyi thig le yi ge A+oM AHhU~M gi sgra dang bcas pa 'thon te yum gyi mkhar thim/
[13717] ma'i rkyen yang 'bru gsum gyi sgra dang bcas te/
[13718] sgra drug po nang 'thabs pas bu'i lus ngag yid gsum gyi gzhi things nas ro rkyang dbu ma gsum du gyur pa'i dbus ma'i nang du A+oM dang 'od dang kun bzang yab yum kyi sku dang gsum du grub la/
[13719] g.yas su AHdang 'od dang sku gsum/
[13720] g.yon du hU~M dang 'od dang sku gsum grub ste/
[13721] sku gsung thugs gsum gsum gyi rten du grub pa'o/
[13722] /de ltar 'khor lo bzhi las dang po lus la sogs pa'i kun gzhi bskyed pa lte ba dang*/
[13723] de nas shes pa 'grub pas dran pa 'dus snying ga dang*/
[13724] dran pa'i ro myong ba dag gi smra byed du byung bas ro rnams mgrin pa dang*/
[13725] kun gyi rtse mo rnam bkod spyi bo ste bzhi tshad du nges pa'o/
[13726] /de yang rtsa ba'i nang gi yi ge rnams rlung gi sgra g.yos pa las/
[13727] skad 'byung la/
[13728] yi ge gsal ba rnams ni skad snyan pa'o/
[13729] /mi gsal la na mi snyam zhing*/
[13730] rtsa yig ma dag pa las skad 'dar ba dang*/
[13731] dag pa dang*/
[13732] rtse mo can la sogs par 'byung ngo*/
[13733] /rtsa'i gnad las sgyur bas/
[13734] skyes pa rnams skad sbom pa ni rigs can gyi rtsa med pa dang rtsa sbubs yangs pas sbom pa'o/
[13735] /de yang yangs pa dang*/
[13736] rab tu yangs pa dang*/
[13737] cher yangs pa las skad sbom pa dang*/
[13738] rab tu sboms pa dang*/
[13739] cher sboms pa la sogs pa 'byung ngo*/
[13740] /bud med la rigs can lngas rtsa sna gtums shing sdug mdog pas/
[13741] skad kyang 'dod pa'i sa bon man g.yos pa tsam nas phra ste/
[13742] gsal zhing 'jam pa 'dod chags las grub/
[13743] 'jam zhing des pa ma rig pa las grub/
[13744] 'gyur zhing 'khrog pa zhe sdang las grub/
[13745] phra zhing snyan pa nga rgyal phrag dog gnyis las grub pa'o/
[13746] /sos dal la smra ba nyung ba ni bde ba skye ba'i rigs so/
[13747] /bde zhing gnod med smra ba bu nar 'phel ba'i rigs so/
[13748] /de ltar bdun tshan bzhi lus 'chags la/
[13749] dgur rdzogs te/
[13750] bar dor zhag bzhi bcu rtsa dgu'i bag chags sog pa'i rten du byung ba'o/
[13751] /de nas cher 'phel te/
[13752] bu khye'u rnams ni ma'i glo g.yas nas kha nang du lta la/
[13753] bu mo rnam ni g.yon nas phyir lta bas gnas pa ni/
[13754] rang gi khyim 'dzin pa dang*/
[13755] gzhan gyi khyim du 'gro ba'i rten 'brel gyi byed pa de las byung ba'o/
[13756] de nas khye'u rnams zla ba dgu ngo dang bcu na btsa' la/
[13757] bu mo rnams zla ba dgu na btsas te/
[13758] rlung a wa d+hU tI nas sna sbug g.yas g.yon la dngos su rgyu bas/
[13759] nyon mongs pa je rags la song ste/
[13760] las du ma'i sog byed la gnas pa'o/
[13761] /de yang kun rdzob rang so'i 'byung ba bzhis lus smin par byas pa ni/
[13762] sa las sha dngos su grub par byas/
[13763] chu las khrag
[13764] me las drod/
[13765] rlung las dbugs dngos grub pa'o/
[13766] /sha las gti mug
[13767] khrag las 'dod chags/
[13768] drod las zhe sdang*/
[13769] dbugs las nga rgyal/
[13770] phrag dog la sogs pa'i rnam rtog tha dad pa'i rgyu rkyen du shar ro/
[13771] /'dod chags las lus dngos su smin par byas pa ni/
[13772] thog ma 'dod chags kyis kun slong byas pa las byung ngo*/
[13773] /zhe sdang las khrag tu smin pa ni/
[13774] thog ma zhe sdang la brten nas sgra brjod pa las byung ba'o/
[13775] /gti mug las yid sna tshogs par smin pa ni/
[13776] thog ma gzhi ma rig pa las 'khrul pa las byung ngo*/
[13777] /de ltar gsum yang dbugs kyi rta la zhon nas 'gro bas/
[13778] dug gsum gyi rtog pa tha dad 'char ba'o/
[13779] /de yang gti mug gi smin so 'gro ba la gnyid du 'byung*/
[13780] 'dod chags kyi smin so dgod pa'i gang mor byung*/
[13781] zhe sdang gi smin so rmi lam sna tshogs su 'byung ba'o/
[13782] /sha gti mug gis bskyed pa'i rtags su 'gro ba sha gang che ba gnyid che/
[13783] drod zhe sdang gis bskyed pa'i rtags su phyi'i nam zla la drod rlan phebs pa'i dus rmi lam mang ngo*/
[13784] /zhe sdang skyes dus lus yang la drod skye zhing ngag smra ba la brtson pa'o/
[13785] /khrag 'dod chags kyis bskyed pa'i rtags su khrag gi rgyu ba la brten nas rgod pa 'byung*/
[13786] 'dod chags skyes du rlan dang rdul la sogs pa gsher ba'i cha 'byung ba'o/
[13787] /de yang sha la brten nas gzugs kyi phung por mched/
[13788] khrag las 'du shes/
[13789] drod las rnam shes/
[13790] dbugs las 'du byed/
[13791] rlung phyir 'grub la brten nas tshor bar mched pa'o/
[13792] /de yang shas rtsa bskyed/
[13793] rtsas rlung bskyed/
[13794] rlung gis las dang ye shes gnyis ka bskyed do/
[13795] /las kyis 'khor ba sdud/
[13796] ye shes kyis mya ngan las 'das pa sdud do/
[13797] /de yang khrag la brten nas chu ser bskyed/
[13798] des thig le bskyed/
[13799] thig les kun rdzob kyi smin so dbang po lnga byung*/
[13800] dbang po'i rgyu nyon mongs pa lnga/
[13801] rkyen yul lnga/
[13802] 'das ma 'ongs da lta'i rtog tshogs 'dus pa las 'khor 'das kyi rgyur byung ba'o/
[13803] /de la don dam pa'i 'byung ba bzhi ni/
[13804] kha dog dkar po rab tu mched pa las/
[13805] rgyang zhags chu'i sgron ma'i rgyu byas/
[13806] sa'i rtsa las byung*/
[13807] dmar po rab tu dmar ba las thig le stong pa'i sgron ma'i rgyu byas/
[13808] chu'i rtsa las byung*/
[13809] ser po rab tu ser ba las dbyings rnam par dag pa'i sgron me'i rgyu byas/
[13810] me'i rlung gi rtsa las byung*/
[13811] kha dog ljang gu rab tu ljang ba las/
[13812] shes rab rang byung gi sgron ma'i rgyu byas/
[13813] rlung gi rtsa las byung ngo*/
[13814] /de yang shes rab rang byung gis rig pa bskyed/
[13815] rgyang zhags kyis 'od bskyed/
[13816] thig les sku bskyed/
[13817] dbyings kyis ye shes bskyed do/
[13818] /rgyang zhags kyi chos nyid mngon sum gyi snang ba mthong*/
[13819] /thig le stong pas nyams gong 'phel mthong*/
[13820] dbyings kyis rig pa tshad phebs mthong*/
[13821] shes rab rang byung gi sgron mas chos nyid zad pa'i snang ba la spyod pa'o/
[13822] /de dag kyang sgo mig nas ye shes shar ba la dngos su spyod pa'o/
[### CITATION: From the Treasury of the Supreme Vehicle]
[13823] /theg pa'i mchog rin po che'i mdzod las/
[13824] bag chags lus kyi grub tshul bstan pa ste rim khang bcu gcig pa'o/
[13825] /de ltar lus grub tshul spyir bstan nas/
[13826] da ni de la rtsa dang rlung dang thig le'i gnas tshul bye brag tu bshad pa la gsum ste/
[13827] rten rtsa/
[13828] brten pa rlung*/
[13829] gnas pa thig le'i rab tu dbye ba'o/
[13830] /dang po la gsum ste/
[13831] rtsa'i rang bzhin spyir bstan pa/
[13832] rnam grangs bye brag tu bshad pa/
[13833] nyams su blang tshul bstan pa'o/
[13834] /dang po ni/
[13835] mu tig phreng ba las/
[13836] rtsa rnams nas ni thig le ste/
[13837] 'phra dang 'khyug pa'i bdag nyid can/
[13838] /'od zer nyid kyis mdzes pa'o/
[13839] /de yang cha ni gsum pa ste/
[13840] /g.yas dang g.yon dang dbus ma'o/
[13841] /zhes pas/
[13842] 'dir de dag gi don bshad na/
[13843] rtsa'i gtso mo gsum ni/
[13844] ro ma/
[13845] rkyang ma/
[13846] kun 'dar ma'o/
[13847] /de'ang ro ma ni/
[13848] kun gyi ro len par byed pas lan tshwa dang 'dra ste/
[13849] thig le'i bde ba la brten nas nyams su myong ba thun mong ma yin pa skye bar byed pas ro zhes bya la/
[13850] de yang rgyu 'dod chags las byung bas ma zhes bya ste/
[13851] 'dod chags can de la brten nas sangs rgyas par byed pa'o/
[13852] /yang na ro ni bya byed nyung ba ste thig le'i 'khrul la brten nas nyams su myong ba de brjod dka' bas ma zhes bya'o/
[13853] /de'i nang nas kun rdzob kyi thig le 'gyu bar byed pa ste thabs kyi rang bzhin can no/
[13854] /rkyang ma ni/
[13855] 'khyog dang yal ga me pas rkyang pa reng bu zhes bya'o/
[13856] /rang bzhin du don dam pa'i thig le dang kun rdzob kyi thig le gnyis ka'i rgyu las/
[13857] don dam pa'i 'byung ba dang*/
[13858] kun rdzob kyi 'byung ba smin pa dang 'byed par byed pa'o/
[13859] /rkyang pa yin pas mi 'gyur ba yin no/
[13860] /kun gyi gzhi yin pas mo zhes bya'o/
[13861] /'di la brten nas 'bad rtsol med par sangs rgya'o/
[13862] /kun 'dar ma zhes bya ba ni/
[13863] kun 'dus pa ste/
[13864] 'di la brten nas thig le dang*/
[13865] rtsa'i bde ba dang*/
[13866] rlung gi bde ba kun skye bas ku zhes bya la/
[13867] de spyi la khyab pas 'dar ma zhes bya'o/
[13868] /de yang ro ma ni/
[13869] lte ba'i g.yon nas 'khyil rnams g.yas nas rgyu la/
[13870] rkyang ma ni/
[13871] snying gi rtse mo'i g.yon nas 'thon te/
[13872] mgrin pa rtsa'i dra ba las 'thon nas/
[13873] thod pa'i nang nas tshur zhugs te mig g.yon pa nas sgo dod pa'o/
[13874] /ro ma ni/
[13875] mig g.yas pa nas so/
[13876] /kun 'dar ma ni/