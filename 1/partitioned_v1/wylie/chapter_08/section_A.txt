[13877] dbus na drang por gnas te/
[13878] rtse mo gsum du gyes nas sgo dbus ma spyi bo tshangs pa'i bu ga la snang bar byed la/
[13879] de nas rig pa rtog pa med pa'i sku 'char ro/
[13880] /rtse mo g.yas pa rna ba g.yas pa la snang bas/
[13881] las kyi rlung 'gyu ste/
[13882] 'di'i yal ga phra mo gnyis sna bug gnyis la zug pas las rlung byed pa dang bcas pa 'gyu zhing*/
[13883] rlung a wa d+hU tIr 'jug pa dang rlung gi ting nge 'dzin sgom pa'i rten byed pa'o/
[13884] /rna ba g.yon pa la rtse mo gcig zug pa de nas ye shes kyi rlung 'char bar byed pa'o/
[13885] /g.yon rtsa na rang bzhin gyi thig le/
[13886] g.yas na kun rdzob kyi thig le'o/
[13887] /de'ang g.yas kun rdzob kyi thig le la brten nas lus smin par byed la/
[13888] /de nyid kyis lus bde ba dang sdug bsngal dang btang snyoms dang*/
[13889] 'byung ba 'phel ba dang nyams pa la sogs pa'i las byed do/
[13890] /de la mdud pa phra mo bzhi yod de/
[13891] lte ba dang*/
[13892] dran pa dang*/
[13893] ro rnams dang*/
[13894] rtse mo bzhin/
[13895] dang po rgyus skyed byed kyi rtsa bskyed pas rtsa'i nang du pha'i  rgyu thig le dkar ba yungs 'bru la bcur bgos pa'i cha tsam cig gnas so/
[13896] /de la brten nas lus yar 'phel du skye pas rgyu zhes bya'o/
[13897] /dran pa ni/
[13898] ma'i rkyen thig le dmar po/
[13899] yungs 'bru'i bcu cha tsam gnas pas/
[13900] dran pas sna tshogs par 'gyu ba'i rten du gnas pas dran pa zhes bya'o/
[13901] /ro rnams na rlung gi thig le yungs 'bru'i bcu cha tsam du gnas te/
[13902] des dngas snyigs 'byed par byed la/
[13903] snyigs ma drin chen dri chu la sogs pa phyir 'dor zhing*/
[13904] dngas mas lus kyi bkrag dang gzi mdangs bskyed pas na ro rnams zhes bya'o/
[13905] /rtse mo na/
[13906] sems kyi rang bzhin 'od kyi thig le yungs 'bru'i bcu cha tsam du gnas pas rtse mo zhes bya'o/
[13907] /de dag ni kun rdzob kyi rten zhes bya'o/
[13908] /de dag 'phos pas ni lus sems gnyis 'bral bar 'gyur ro/
[13909] /kun rdzob kyi rgyu de las khrag tu smin la/
[13910] khrag las sha/
[13911] sha las chu ba/
[13912] ba las chu ser/
[13913] chu ser las tshil bu/
[13914] tshil las rkang*/
[13915] rkang las rkang mar/
[13916] rkang mar las rgyungs pa/
[13917] rgyungs pa las kun rdzob kyi thig ler smin pa'o/
[13918] /rkyang ma'i mdud pa bzhin skyed byed na/
[13919] rgyang zhag chu'i sgron ma'i sa bon mig chung rab tu 'tsher ba gnyis gnas so/
[13920] /dran pa na/
[13921] shes rab rang byung gi sgron ma'i rten me'i thig le rab tu 'phro bar gnas so/
[13922] /ro rnams na/
[13923] dbyings rnam dag gi rten 'od lnga'i thig le yungs 'bru tsam mu khyud dang bcas par gnas so/
[13924] /rtse mo na/
[13925] thig le stong pa'i rten 'od kyi thig le so so'i tshon gang du gnas so/
[13926] /de la brten nas don dam zag pa med pa'i ye shes mngon du 'char ba'o/
[13927] /de la brten nas rang bzhin du sangs rgya ba'o/
[13928] /de'i phyir rang bzhin gyi thig le zhes bya ste/
[13929] sgo dag pas sgron ma bzhi/
[13930] ma dag pas 'byung ba bzhir 'gyur ro/
[13931] /dbus ma kun 'dar ma ni/
[13932] rtsa thams cad kyi rang bzhin 'dus pa/
[13933] de yang rlung gi 'phen sdud kyis 'dar ba/
[13934] 'khor 'das kyi gzhir gyur pas ma zhes bya la/
[13935] de nas don dam pa chos nyid kyi thig le rgyu ste/
[13936] de'i mdud pa bzhin/
[13937] skyed byed na/
[13938] sku thams cad kyi rten sku yungs 'bru tsam la 'od kyi zhal phyag tu gsal bar gnas so/
[13939] /dran pa na/
[13940] ye shes kyi rten gzhal yas khang sgo bzhi/
[13941] rta babs bzhi dang*/
[13942] lha so so'i sku mdog dang phyag mtshan du gsal ba yungs 'bru tsam la/
[13943] rang gang la shis pa'i lha so so'i dkyil 'khor rdzogs par gnas so/
[13944] /'di'i gnad kyis me tog phog pa'i dkyil 'khor sgrub thag nye ba yin no/
[13945] /rtse mo na/
[13946] 'od thams cad kyi rten khro bo'i dkyil 'khor gnas so/
[13947] /de yang dbus ma nas khrag dang chu ser med par stong pa zang thal rlung gi las/
[13948] g.yas nas chu dang khrag dang byang sems rgyu bas thig le'i las/
[13949] g.yon pa nas 'byung ba'i dwangs ma dang ye shes rgyu bas rtsa rang gi las so/
[13950] /gnyis pa rnam grangs bye brag tu bshad pa la gnyis te/
[13951] rtsa'i gtso mo gsum gyi rang bzhin spyir bstan pa dang*/
[13952] 'khor lo bzhi'i dbye ba bye brag tu bshad pa'o/
[13953] /dang po ni/
[13954] thal 'gyur las/
[13955] lus kyi gnad ni rtsa yin te/
[13956] /gnas dang bkod pa 'gyu ba dang*/
[13957] /'khor lo'i rten dang lus kyi srog
[13958] /ming dang bye brag rgyu dang rkyen/
[13959] /byed pa'i las dang mtshan nyid dang*/
[13960] /nyon mongs las dang ye shes las/
[13961] /las la brten nas mngon snang ba/
[13962] /nad dang 'byung ba'i bye brag dang*/
[13963] /'khrug mar gnas pa'i mtha' yis dbye/
[13964] /gtems pas 'gags la btsir bas 'ching*/
[13965] /mnan pas gnad la gcud pas gsal/
[13966] /gcus pas rgal la drangs pas shes/
[13967] /'phul bas stong la drag pas zin/
[13968] /de ltar rtsa yi gnad kyis kyang/
[13969] /sangs rgyas gnas ni mtshon pa'o/
[13970] /zhes gsungs pas/
[13971] 'di'i don bstan pa la brgyad de/
[13972] rtsa'i ming dang*/
[13973] dag byed dang*/
[13974] mtshon pa dang*/
[13975] skyed tshul dang*/
[13976] lags gang byed pa dang*/
[13977] ngo bo dang*/
[13978] chos nyid dang*/
[13979] ji ltar sbyang ba'i man ngag go
[13980] /dang po ni/
[13981] spyir lus gcig ma grub na ma grub/
[13982] grub phan chad rtsa grub la/
[13983] rtsa la rlung dang ye shes la sogs pa grub ste/
[13984] de'i gnad kyis grol bas/
[13985] rtsa ngos 'dzin pa yin no/
[13986] /de la spyir rtsa stong phrag bdun cu rtsa gnyis lus gnas pa las/
[13987] khyad par du skyed byed na drug cu rtsa bzhi/
[13988] dran pa na bcu drug ste brgyad cu/
[13989] ro rnams na/
[13990] sum cu rtsa gnyis te brgya dang bcu gnyis/
[13991] rtse mo na/
[13992] sum brgya dang drug cu ste/
[13993] 'khor lo bzhi po bsdoms pas bzhi brgya bdun cu rtsa gnyis su gnas pa ni khyad par du bsdus pa'o/
[13994] /'khor lo bzhi'i dbus na rtsa gsum srog shing ltar drang zhing 'khyog med par 'byung ba des/
[13995] phyir lus ngag yid gsum gyi rten byed/
[13996] nang du sku gsung thugs kyis mtshams sbyor/
[13997] gsang bar sku gsum gyi 'char gzhi byed pa'o/
[13998] /rtsa gsum ni/
[13999] ro ma/
[14000] rkyang ma/
[14001] kun 'dar ma ste/
[14002] de gsum gyi nang na A+oM AHhU~M gsum gnas te/
[14003] de nyid dag pas  sku gsung thugs gsum du smin pa'i gzhi byed/
[14004] ma dag pas lus ngag yid gsum smin pa'i gzhi byed/
[14005] ma dag pas lus ngag yid gsum du smin pa'i gzhi byed/
[14006] phyin ci log pas dug gsum 'char ba'i go 'byed pa'o/
[14007] /de yang ro ma zhes pa ni/
[14008] gtems pas zas mchog dang 'dra ba'i ro myong bar byed la/
[14009] rang bzhin du bzhag pas shi ba'i ro dang 'dra ste don byed mi nus pa'o/
[14010] /'di nyid skyes pa'i g.yas la bud med kyi g.yon na yod do/
[14011] /rgyud 'ga' zhig las go zlog pa'ang snang ste dgongs pa gzhan du zad do/
[14012] /rkyang ma ni/
[14013] gcud pas chos rtog bral gyi nyams skye pa'i phyir rkyang ma la/
[14014] rang bzhin du bzhag pas gzhan dang mi 'brel zhing reng bur gnas pa'o/
[14015] /'di nyid skyes pa'i g.yon bud med kyi g.yas na yod do/
[14016] /kun 'dar ma ni/
[14017] skyes pa dang bud med gnyis ga'i dbus na gnas te/
[14018] btsir bas ye shes gsal ba'i nyams skye la/
[14019] rang bzhin du bzhag pas lus ngag yid gsum gyi skyong ba'i las su byed pa'o/
[14020] /rtsa gsum po de rtsa thams cad kyi gzhi ma yin pas na ma zhes btags so/
[14021] /ro ma skyes pa'i g.yas su 'ong ba ni/
[14022] byang sems skyed par byed pa yin la/
[14023] bud med kyi g.yon du byung ba ni/
[14024] byang sems 'thums te 'dod pa la tshim pa med pa'o/
[14025] /rkyang ma skyes pa'i g.yon du 'ong ba ni/
[14026] khrag gi 'phen pa'i stobs 'dzin pa ste/
[14027] sna nas khrag tu 'dzag pa'i las kyis ye shes kyi dus 'dzin par byed pa'o/
[14028] /bud med kyi g.yas su 'ong ba ni/
[14029] de las rig can lnga'i rtsar gyes pas skyes pa la med pa'i nad dang rigs kyi bye brag mtshon byed du byung ba'o/
[14030] /de yang kha dog smug cing bongs thung so legs la byad zlum pa ri dgas can gyi rtsa gtso bas/
[14031] rtsa de yang dper na ri dgas e na ya'i byin pa ltar rtsa ba sbom pas 'dod chags lhag par che la
[14032] rtse mo phra bas byang sems dngos su 'byin par mi nus pa'o/
[14033] /'di la thig le'i gnad lam du byed na rtsa spo ba'i man ngag gtso che'o/
[14034] /yang sha mdangs dkar la skra li zhing ser la lus phra zhing ltem/
[14035] mig zlum zhing yan lag phra ba ni glang sna ma'i rigs te/
[14036] rtsa glang po'i sna ltar rtsa sna gyen la lte ba nas yod pas/
[14037] byang sems dngos su 'bab par mi nus so/
[14038] /'dod chags shas chung ba ni/
[14039] rtsa byer pa las byung ngo*/
[14040] /'di la rtsa rkyang ba'i man ngag gtso che'o/
[14041] /yang mdog nag cing yan lag rags gdong rtsub la bzhin mi sdug pa ni/
[14042] pad+ma can te/
[14043] rtsa pad+ma kha bye ba lta bu yod pas/
[14044] rtsa kha zlum pas byang sems dngos su mi 'bab/
[14045] de nyid ring bas bde ba che/
[14046] 'di la rtsa kha 'byed pa gtso'o/
[14047] /yang mdog sngo bsangs/
[14048] so thags dam/
[14049] mig dang byad dkyus ring*/
[14050] skra ser zhing la la srab/
[14051] yan lag phra la ltem zhing spyod lam dal ba ni ri mo can te/
[14052] rtsa ri mo bris pa lta bu gar dga' dga' na yod thog ma nas bde ba'i ro che/
[14053] rtsa spra yas pas byang sems dngos su mi 'byung*/
[14054] rtsa'i yal kha mang bas gang la reg pa skyed 'byin par byed pa'o/
[14055] /'di la rtsa sdud pa'i man ngag gtso che'o/
[14056] /yang kha dog ser/
[14057] bongs chung*/
[14058] so srab/
[14059] smin mtshams gsal/
[14060] yan lag thung*/
[14061] sor mo yangs pa ni dung can ma'o/
[14062] /rtsa dung g.yas su 'khyil ba 'dra bas/
[14063] byang sems dngos su mi 'bab/
[14064] rtsa 'khyil bas 'dod pa'i ro mi rnyed/
[14065] 'di la rtsa gseng ba'i man ngag tso che'o/
[14066] /de ltar bud med la rigs can lnga'i rtsa 'ong ba ni dug lnga lhag par rags pa las byung la/
[14067] de las g.yo sgyu mi 'dra ba sum cu rtsa gnyis byung bas/
[14068] nad kyi bye brag mi 'dra ba sum cu rtsa gnyis yod pa ni rigs can gyi rtsa las byung ba'o/
[14069] /de yang rtsa ye shes kyi rigs mi 'dra ba brgya dang rtsa gcig las/
[14070] bud med la mngal za ba srin bu'i mdze rang la'ang rigs lnga yod pa ni/
[14071] rigs can lnga'i 'du mched las byung la/
[14072] de ma yin pa zla mtshan rang la'ang nad kyi rigs mi 'dra ba bcu/
[14073] kun tu 'jug pa so so'i nad lnga/
[14074] 'dzin pa snod kyi nad lnga/
[14075] gnas pa sa bon gyi nad bdun te/
[14076] bsdoms pas sum cu so gnyis ni skyes pa la med pa lhag tu yod pa'o/
[14077] /de yang gnas skabs su skyes pa bas bu snod lhag pa dang*/
[14078] sa bon mi 'dzag pa dang*/
[14079] srin bu mang po la sogs pa'i byed pas byung la/
[14080] nad phal bu snod las 'jug pa mang la/
[14081] skyes pa la de med pas nyung bar bshad do/
[14082] /rigs can gyi rtsa dang*/
[14083] snod dang*/
[14084] 'jug pa bu'i lus kyis bskyed pa las byung ba'o/
[14085] /kun 'dar ma gnyis ka'i dbus su mi 'gyur ba gnas pa ni/
[14086] ma bcos don gyi gzhi rdzogs pa chen po kun la mtshon pa'o/
[14087] /gnyis pa khyad par can gyi rtsa gsum po'i dag byed ni/
[14088] ro ma'i gnad la mkhas na lus kyi las thams cad dag par byed/
[14089] rkyang mas ngag dang*/
[14090] kun 'dar mas sems kyis byas pa'i las dag par byed pa'o/
[14091] /gsum pa rtsa de dag gi mtshon pa ni/
[14092] ro mas bde ba rtog med du mtshon pas de nyid la rten 'brel gyi 'khor lo bskor bas dran pa zad de ro'i rnam pa dang 'dra bar 'gyur bas ro ma zhes bya'o/
[14093] /rkyang mas/
[14094] gsal bar du ma ro gcig par mtshon nas thig le nyag gcig gi don la gnas pas rkyang ma zhes bya'o/
[14095] /kun 'dar ma zung 'jug dbyer med du mtshon pas thabs bde ba dang shes rab stong pa zung 'jug pa dang*/
[14096] kun rdzob yul can dang don dam yul can ma yin pa gnyis zung du zhugs pas/
[14097] dbyer med mu mtha' dang bral ba rnam par dag pa'i lta ba zhes bya'o/
[14098] /de yang g.yas pas thabs mtshon g.yon pas shes rab mtshon/
[14099] dbus mas dbyer med mtshon pa'o/
[14100] /bzhi pa rtsa de dag gi skyed tshul ni/
[14101] ro mas lus skyed de thog ma lus chags pa 'byung bzhi'i byed las las/
[14102] pha'i rgyu las byung bas dang chu gnyis su smin 'jug las kyi 'khrul 'khor las lus kyi gzhi bzung*/
[14103] ma'i rkyen las me dang rlung gi smin so las kyi 'khrul 'khor las lus kyi dngas snyigs phye bas/
[14104] lus skyed pa 'khor lo bzhi'i lte ba nas lus chags pa'i rten khu ba dang khrag gi thig pa yungs 'bru re re gnas pa'o/
[14105] /de ltar 'khor lo bzhi rgyu rkyen brgyad du gnas pas/
[14106] rnam shes brgyad kyi tshogs pa sdud pa dang*/
[14107] spel ba'i gnas sbyor bar byed pa'o/
[14108] /kun rdzob kyang sems kyi smin so skyes pa rnams kyi sgal tshigs nyer gcig pa la yod la/
[14109] bud med kyi bcu gsum pa la yod pas rtsa pad+ma'i ze'u 'bru'i rtse mo la yod do/
[14110] /de'i yal ga nu ma'i rtse mo las 'dus so/
[14111] /de dag gi yal ga bcu drug mdo 'dus pa na yod do/
[14112] /skyes pa'i rtsib ma'i bar na yod do/
[14113] /de dag gis lus chags pa dang gnas pa dang 'jig pa'i las nye bar len par byed do/
[14114] rkyang mas ni/
[14115] ngag skyed do/
[14116] /de la 'khyog med cing drang na ngag snyan zhing brda gsal/
[14117] yal ga phra ba yod na skad 'dzer la thung ba'am/
[14118] brda mi gsal la dig pa lta bu 'ong ngo*/
[14119] /rang bzhin du yal ga dang 'khyog med pa yin no/
[14120] /rtsa de bcu por song ba las skad gag skad du song la dor ba 'ong*/
[14121] rtsa de nyid la stod smad sbom phra'i nyag yod na skad la rtse mang can dang*/
[14122] bar chad pa 'ong ngo*/
[14123] /rtsa de la ltebs yod na skad ldib pa dang 'dar ba dag tu 'ong ngo*/
[14124] /rtsa zang thal du yod na skad lhang lhang po gzhan la gzan pa dag 'ong ngo*/
[14125] /rnal 'byor pas rtsa'i man ngag gis de dag gis bsgyur ba dang*/
[14126] gseng ba dang*/
[14127] mnan pas bcos su yod do/
[14128] /ro ma'i rtsa 'chus na lus bcu por 'ong ba la sogs pa gong dang 'dra la/
[14129] drang por gnas pas lus kyi mtshan nyid rdzogs shing gzugs dang lang tshor ldan pa ni/
[14130] rtsa legs pas lus la 'ong yon tan dang ldan pa'o/
[14131] /kun 'dar mas yid skyed pas na rtsa de la 'khyog mang na rtag tu blo rgod la gcig tu mi phebs/
[14132] de la yal ga yod na blo rno la brjed skyen/
[14133] sbom phra yod na shes pa 'gyur ldog mang zhing gcig tu mi gnas/
[14134] bya ba mang po la rtsom la sa zin gcig med/
[14135] rtsa de zang thal du yod na ci bsams dge bar 'gyur zhing shes rab dang ldan la yid gzhungs/
[14136] rtsa de la sbom phra med cing drang na blo brtan la 'gyur ldog med/
[14137] g.yas su yo na rtog pa mang*/
[14138] g.yon du yo na rtag tu the tshom dang yid gnyis la gnas/
[14139] rtse de 'gyur na rtag tu sdug bsngal mang zhing yid mi bde/
[14140] rtsa de 'phrig na rtag tu sems yang zhing dge ba la brtson/
[14141] rtsa de kha che na rtag tu brtson 'grus che zhing brtsams pa mthar phyin no/
[14142] /de yang lus kyis rtsa bskyed/
[14143] rtsas ngag skyed/
[14144] ngag gis yid skyed/
[14145] yid kyis chos nyid skyed/
[14146] chos nyid kyis rnal 'byor du bskyed pas na skyed pa zhes bya'o/
[14147] /lnga pa rtsa de dag gis las gang byed pa ni/
[14148] ro mas dwangs ma sgron ma'i mdangs ston par byed la/
[14149] snyigs mas dri chu 'bab pa'i las byed do/
[14150] /rkyang mas dngas ma yar 'phen pas sgron ma nyid rang snang du ston par byed la/
[14151] nyams su myong ba dang 'phel bar byed do/
[14152] /de'i snyigs ma mar phye bas dri chen du 'dor bar byed do/
[14153] /kun 'dar mas dngas ma yar 'phen pas/
[14154] don dam byang chub kyi sems dngos su ston la/
[14155] snyigs ma mar 'dzags pas/
[14156] kun rdzob byang sems kyi thig le 'bab par byed do/
[14157] /de'ang skyes pas dngos su 'babs pas/
[14158] bde ba phrad pas reg 'joms zhes bya ste/
[14159] nyams su myong ste thig le lhung ma thog bde ba 'jig par byed la/
[14160] bud med ni rigs can lngas gtums te gnas pas reg pa 'phel zhes bya ste slar bde ba rgyas shing chog mi shes pa'o/
[14161] /bud med la zla mtshan 'bab pa ni/
[14162] rtsa sna 'gyur ba las byung ba ste/
[14163] khrag dngos su 'bab pa'o/
[14164] /de'ang 'byung ba'i gnad kyis dus ma yin par zla mtshan 'bab na nad kyis 'khrugs pa yin la/
[14165] zla ba gcig la lan gnyis dang gsum la sogs pa 'bab na bu snod 'gyur ba yin/
[14166] zla'i stod la rtag tu 'bab na bu phor 'phel la/
[14167] smad la rtag tu 'bab na bu mor 'phel/
[14168] bar chad cing che chung du byed na bu tsha mi 'ong*/
[14169] khrag gi slongs dang kha dog ser na bu tsha nyung*/
[14170] kha dog nag la dri chen du bu dang bu mo mang du 'phel dri med cing ma tshor bar 'bab na pho mo re mos su 'ong ngo*/
[14171] /drug pa rtsa de dag gi ngo bo ni/
[14172] ro ma'i ngo bo bde ba ste thabs khyad par can dang bcas pa gzung ba'i yul chos nyid rnam par dag pa'i ngo bor grol bar byed pa'o/
[14173] /rkyang ma'i ngo bo ni/
[14174] stong pa ste/
[14175] shes rab rnam par dag pas 'dzin pa sems kyi rtog pa chos nyid du grol bar byed pa'o/
[14176] /kun 'dar ma'i ngo bo bde stong gnyis su med pa zung 'jug gnyis su med pas gzung 'dzin las grol ba'i ye shes lhug par ston par byed pa'o/
[14177] /bdun pa rtsa de dag gi chos nyid ni/
[14178] ro mas zas len pa dang zas kyi dngas snyigs dang 'khru bar byed pa'i chos nyid do/
[14179] /de'i sbug ma yangs na mi de lto che/
[14180] phra na lto chung*/
[14181] 'khyog na rtag tu skyug cing zas mi len/
[14182] glo bur gyi nad sna tshogs pa mang ngo*/
[14183] /rkyang mas/
[14184] lus kyi drod kyi 'phar shib tu byed do/
[14185] /rtsa 'di phra na lus rang bzhin gyis drod che/
[14186] yangs na chung ste rtag tu grang*/
[14187] 'khyog pa dang 'gyur ba la sogs pa snga ma bzhin no/
[14188] /kun 'dar mas ni/
[14189] lus kyi skom pa'i bye brag dang mi skom pa'i chos nyid du ston par byed do/
[14190] /'di nyid phra na rtag tu mi skom/
[14191] yangs na skom dad che/
[14192] 'khyog na nges med kyi las sna tshogs ston/
[14193] 'phral du phril phril 'gyur na lus ngag yid la rang dbang med pa'i nad sna tshogs pa 'byung ngo*/
[14194] /de yang ro ma'i gnad la mkhas na zas kyi zhen pa chod nas bsam gtan gyi zas su 'gyur/
[14195] rkyang mas gos kyi zhen pa chod nas dron dang ldan/
[14196] dbu mas skom gyi zhen pa chod nas rmi lam rgyun chad de/
[14197] 'od gsal gyi don la spyod pas/
[14198] 'di gsum gyi gnad che'o/
[14199] /brgyad pa rtsa de dag ji ltar sbyar ba'i man ngag ni/
[14200] lus dang ro mas sbyar bas lus chags pa longs sku/
[14201] gnas pa sprul sku/
[14202] 'jig pa chos skur grol bas lus sku gsum gyi dkyil 'khor ro/
[14203] /rkyang mas ngag gnas pa bsam gtan/
[14204] ngag brjod pa ting nge 'dzin/
[14205] ngag zad pa de dag gi chos nyid du snang bas/
[14206] sgra tshigs gsang sngags kyi rang sgra'o/
[14207] /kun 'dar mas yid kyi 'gyu ba dran bsam dag pa'i chos nyid du sbyar bas rtog pa snga phyi rang 'gags rang sangs rang byung gi ye  shes dang sbyar bas yul rkyen chos nyid du grol te/
[14208] dran rtog rang zad chos nyid kyi dgongs par 'char ro/
[14209] /de skad du/
[14210] lus ni sku gsum dkyil 'khor lus/
[14211] /ji skad smras pa sngags kyi tshig
[14212] /ji ltar bsam pa bsam gtan nyid/
[14213] ces mu tig 'phreng rgyud las gsungs pa bzhin no/
[14214] /de yang rtsa'i smin so ded pas rtsa rang gi mtshan nyid gtan la phebs/
[14215] gnas sa btsal bas rtsa las byung ba'i chos nyid ngos zin/
[14216] rtsa'i 'phar dus shes pas 'chi 'pho dang skye gnas ngos zin/
[14217] rtsa'i rang bzhin gtims pas sems ting nge 'dzin gyi 'khor lo dang mi 'bral/
[14218] rtsa bskyil ba'i drod tshad bzung bas rtag tu zas kyi rnal 'byor du 'gyur/
[14219] rtsa 'pho ba'i rtsis bstun pas gos kyi rnal 'byor du 'gyur/
[14220] rtsa 'phul ba'i gnad bstun pas bag chags rgyun 'chad pa'i phyir rtsa'i gnad rab tu zab po/
[14221] /gnyis pa 'khor lo bzhi'i dbye ba la gnyis te/
[14222] 'khor lo bzhi'i 'thad pa dang*/
[14223] so so'i rnam grangs bshad pa'o/
[14224] /dang po ni/
[14225] 'gro ba gcig gi lus la 'khor lo la brten pa dang*/
[14226] 'khor lo ma yin pa la brten pa'i chos du ma las grub pa yang*/
[14227] phyi srid pa'i chags lugs rlung la brten nas chu/
[14228] chu las sa la sogs pa brten pa ltar/
[14229] rlung sems dwangs mar 'dus pa chus gcig tu sdud pa las nang lus su chags pa dang*/
[14230] 'khor lo dang po chu'i las las grub pas/
[14231] khrag dang chu ser dang kha chu mig chu la sogs pa'i smin sor byung ba'o/
[14232] /lus kyi 'phel 'grib khrag gis byed las/
[14233] 'byung ba tsha ba'i dus na khrag skams pas lus kyi nad du 'grol/
[14234] khrag spel bas nad sel lo/
[14235] /grang dus khrag 'khyags pas nad du 'grol/
[14236] bsros pas nad grol lo/
[14237] /de lta bu'i chu la sa brten pas na/
[14238] 'khor lo gnyis pa sa'i byed las gtso ba yin no/
[14239] /sas lus kyi gnyan sha dang*/
[14240] grims sha dang*/
[14241] sha sna tshags pa snying nas mched cing brten pa ste/
[14242] 'di rnams bcad pa dang*/
[14243] 'thems pa dang*/
[14244] brdungs pa dang*/
[14245] phug pa las tshe'i dus byed la/
[14246] gtar bsreg te rten 'brel gyis nad las thar ro/
[14247] /de ltar sa las shing la sogs pa skyed pa me'i rgyur so nga dbang ra bar/
[14248] 'khor lo gsum pa me'i byed las gtso bo/
[14249] 'dis ni lus kyi drod dang dbang po dang kha dog skyed pas/
[14250] drod ches na tsha ba'i 'byung bar gyur pas/
[14251] lus kyi na ba dang 'chi ba'i rkyen byed la/
[14252] drod chung na grang ba'i nad kyi rkyen byed pas na ba dang 'chi ba'i rkyen byed cing 'byung ba cha mnyam pas chos nyid kyi rten 'brel byas pas grol lo/
[14253] /de yang me las drod g.yos rlung gis bskyod pas cher 'bar ba dang 'dra bar/
[14254] 'khor lo bzhi rlung gi byed pa'i las byed pas/
[14255] dbugs phyi nang du rgyu ba dang*/
[14256] gyen rgyu thur sel gyi las byed/
[14257] las kyi rlung gi 'khor ba'i rtsa ba byed/
[14258] bag la nyal ba dang kun nas sdang ba'i las kyis lus kyi 'byung ba so so'i las 'khrugs pas na ba dang 'chi ba'i rkyen byed pa ste/
[14259] 'byung ba gnad la bor ba'i rten 'brel gyis grol lo/
[14260] /de yang chu la brten nas sha chags pas lus kyi sha rgyas par byas/
[14261] stong pa nam mkha'i rang bzhin lta bu la brten nas chu chags pas khrag rgyas par byas/
[14262] sa la brten nas mer smin pas lus kyi drod dang dngas rgyas par byas/
[14263] me la brten nas rlung du chags pas dbugs dang bkrag dang gzi brjid dang stobs rgyas par byas so/
[14264] /de'ang skyed byed kyis pho mo gnyis su sgyur bar byed/
[14265] dran pas tshe ring thung du sgyur bar byed/
[14266] ro rnams kyis longs spyod che chung du sgyur bar byed/
[14267] rtse mos dbang po dag pa dang ma dag pa dang 'gro ba byams ldang du sgyur bar bad do/
[14268] /skyed byed kyis lus che yan lag rags stobs che bar 'phen la/
[14269] de'i sdud pa las gzugs chung zhing stobs zhan par byed/
[14270] sdud pa las gzugs che yang stobs zhan yan lag phra/
[14271] sdud pa 'phar ba las gzugs chung yang stobs dang ldan par byed do/
[14272] /dran pa'i 'phen pa las yid gzhungs dbang po gsal rtog pa rags pa med par byed/
[14273] sdud pa las rtog pa che zhing brjed ngas par byed/
[14274] sdud pa las dbang po gsal zhing yid gzhungs brjed ngas par byed/
[14275] 'phen pa 'phur ba las rtog pa che yang bsam gtan myur du skye bar byed do/
[14276] /ro rnams kyi 'phen pa dag pa las ngag snyan tshig gsal sgra mkhas par byed/
[14277] sdud pa ngag mi snyan no/
[14278] /'phel ba ma dag pas ngag snyan spobs pa che yang ngag la nus pa med par byed do/
[14279] /rtse mo'i 'phen pa dag pas sems dag bsam pa 'grub par byed/
[14280] 'phel ba ma dag pas sems kyi legs pa grub kyang dge ba mi 'phel lo/
[14281] /sdud pa las sems kyi 'dod pa mi 'grub dran bsam log par byed/
[14282] de dag pas sems kyi 'dod pa'i mi 'grub kyang dge ba 'phel bar byed do/
[14283] /de ni 'phen sdud kyi nges pa'o/
[14284] /de'ang 'khor lo bzhir nges pa'i rgyu mtshan ni/
[14285] gcig dang gnyis kyis dbang dang lam dang mthar 'gyur gyi 'bras bu mi smin la gsum gyis kyang mi smin pas ldog phyogs nges pas kyang bzhir nges la/
[14286] sbyar bya dang sbyor byed kyi rim pas mthun phyogs nges pas kyang bzhir nges te/
[14287] phyi 'byung ba bzhi/
[14288] nang ye shes bzhi/
[14289] gsang ba sgron ma bzhi/
[14290] bla na med pa sku bzhir nges pas kyang 'khor lo bzhir nges so/
[14291] /yang dag bya lus ngag yid sems bzhi/
[14292] dag byed dbang bzhi/
[14293] dag 'bras bu bzhir nges pas kyang de'i gzhi 'khor lo bzhir nges pa'o/
[14294] /gnyis pa 'khor lo bzhi so so'i rnam grangs bshad pa la bzhi ste/
[14295] lte ba sprul pa'i 'khor lo/
[14296] snying ga chos kyi 'khor lo/
[14297] mgrin pa longs spyod kyi 'khor lo/
[14298] spyi gtsug bde chen gyi 'khor lo'o/
[14299] /dang po la bzhi ste/
[14300] rnam grangs spyir bstan pa/
[14301] yan lag so sor bshad pa/
[14302] gnad bye brag tu bstan pa/
[14303] bcos thabs nges par bshad pa'o/
[14304] /dang po ni/
[14305] rtsa ba'i rtsa 'dab drug chu rtsa bzhi las gyes pa'i 'dab ma grangs med la/
[14306] khyad par du nang rtsa nges pa ni/
[14307] 'byung ba dang*/
[14308] sems dang*/
[14309] ma rig pa dang*/
[14310] yid dang*/
[14311] dal ba kun bsdus kyi dbye bas/
[14312] 'khor phran gyi 'dab ma re re las sum cu brgyad brgyad 'gyur te/
[14313] dbye na nyis stong bzhi brgya dang sum cu rtsa gnyis yod do/
[14314] /de yang rtsa ba dang yan lag gi dbang du byas nas/
[14315] rtsa gnas 'khor lo las/
[14316] sprul 'khor 'dab ma drug cu bzhi/
[14317] /'byung sogs rim pas dbye ba la/
[14318] /sa yi rtsa ni rnam pa lngas/
[14319] /lus kyi gzhi ni 'dzin par byed/
[14320] /chu yi rtsa ni rnam pa lngas/
[14321] /lus kyi dngas ma sdud par byed/
[14322] /me yi dngas ma sdud par byed/
[14323] /rlung gi rtsa ni rnam pa lngas/
[14324] /rlung gi dngas ma sdud par byed/
[14325] /sems kyi rtsa ni rnam pa lngas/
[14326] /dbugs kyi dngas ma sdud par byed/
[14327] /ma rig rtsa ni rnam pa lngas/
[14328] /so so'i lus zungs 'brel bar ston/
[14329] /nam mkha' yid kyi rtsa rnam gnyis/
[14330] /dbugs dang shes pa'i dngas ma sdud/
[14331] /dal ba kun bsdus rtsa rnams drug
[14332] /yul dang ma rig sdud pa'o/
[14333] /rtsa yi rnam pa de dag ni/
[14334] /bco lnga steng du 'gro ba la/
[14335] /bco lnga thur du 'gro ba ste/
[14336] /brgyad ni thad kar 'gyur bar nges/
[14337] /zhes so/
[14338] /gnyis pa phyi rtsa'i yan lag bshad pa ni/
[14339] de nyid las/
[14340] sprul pa'i 'khor lo 'di dag las/
[14341] /rnam pa phyir 'gyur byed pa yis/
[14342] /rtsa yi rnam pa 'di dag ni/
[14343] /de yi g.yas g.yon 'dab ma las/
[14344] /'phreng ba lta bu'i rtsa chen ni/
[14345] /kha dog ldan par rnam par 'gyu/
[14346] /pus mo yi ni lkog dag na/
[14347] /nag po 'od ldan re re'o/
[14348] /de gnyis la ni bcu bcu'o/
[14349] /de yi 'dab ma dag las ni/
[14350] /gser gyi kha dog lta bu'i rtsa/
[14351] /byin pa'i dkyil na re re'o/
[14352] /de gnyis la ni lnga lnga'o/
[14353] /de nas 'khor lo'i 'dab ma la/
[14354] /rnam par 'gyu ba'i rtsa chen ni/
[14355] /na bun lta bu'i rtsa gnyis ni/
[14356] /glang mo'i nang du 'gyur bar nges/
[14357] /de gnyis la yang lnga lnga'o/
[14358] /'khor lo bde ba'i 'dam ma la/
[14359] /shin tu phra ba'i rtsa chen ni/
[14360] /long mo'i mchan gnyis re re'o/
[14361] /de gnyis la ni bzhi bzhi'o/
[14362] /zhes so/
[14363] /de ltar phyi rtsa nang dag na las dang ye shes la sogs pa'i rgyu ba ni/
[14364] de nyid las/
[14365] rtsa yi rnam pa de dag ni/
[14366] /'khor lo'i lus la gnas pa'o/
[14367] /sprul pa rang bzhin 'khor lo la/
[14368] /rtsa chen drug cu  rtsa bzhi la/
[14369] /rtsa bran bsam gyis mi khyab bo/
[14370] /rtsa yi rnam pa de dag ni/
[14371] /'du ba'i rtsa ni bcu  gnas te/
[14372] /'khrug dang 'dzin pa'i las rnams byed/
[14373] /de dag rnams kyi nang na ni/
[14374] /'du ba'i dngas ma re re ste/
[14375] /dus dus 'byung ba 'khrug par byed/
[14376] /dus dus bag la nyal ba ste/
[14377] /dus dus rang sor gnas pa'o/
[14378] /ye shes rtsa ni rnam pa brgyad/
[14379] /shes pa'i cha 'dzin tsam du gnas/
[14380] /lhag ma las dang nyon mongs rtsa/
[14381] /lnga bcu nyid du gnas pa las/
[14382] /las kyi rtsa ni bcu yin no/
[14383] /lhag ma nyon mongs rtsa ru 'gyur/
[14384] /nyon mongs rtsa ni bzhi bcu las/
[14385] /ma rig rtsa ni bcu yin no/
[14386] /sems kyi rtsa yang de snyed do/
[14387] /yid kyi rtsa yang bcu yin no/
[14388] /dug gsum yang la de tsam mo/
[14389] /ma rig rtsa ni bcu dag go
[14390] /gsum ni lhan cig skyes pa yin/
[14391] /gsum ni rgyu mthun ma rig go
[14392] /lhag ma kun brtags nyid yin no/
[14393] /sems kyi rtsa ni rnam pa bcu/
[14394] /gsum ni yul la 'dzin pa ste/
[14395] /bzhi ni yul sdud sems yin no/
[14396] /lhag ma rtog bcas sems su bstan/
[14397] /yid kyi rtsa ni rnam pa bcu/
[14398] /gnyis ni kun tu tshol byed do/
[14399] /gnyis ni gtan la 'bebs pa'i yid/
[14400] /gsum ni nges par 'jog pa yin/
[14401] /lhag ma'i yid ni rnam shes so/
[14402] /dug gsum rtsa ni rnam pa bcu/
[14403] /gsum ni skyed byed 'dod chags rtsa/
[14404] /gsum ni chags med gti mug rtsa/
[14405] /bzhi ni smin byed zhe sdang rtsa'o/
[14406] /lte ba sprul pa'i 'khor lo la/
[14407] /gnas pa'i rtsa ni de dag go
[14408] /'du ba'i rtsa ni de dag go
[14409] /gnyis ni bad kan rtsa yin no/
[14410] /gnyis ni rlung gi rtsa yin no/
[14411] /gnyis ni mkhris pa chu ser rtsa'o/
[14412] /lhag ma 'dus pa'i rtsa yin no/
[14413] /ye shes nyid ni rang gsal lo/
[14414] /de ni lte ba'i rtsa yin no/
[14415] /zhes so gsum pa gnad bye brag tu bstan pa ni/
[14416] dum dum khrigs kyi rtsa mdo las/
[14417] /spros pa'i rtsa ni de dag las/
[14418] /sprul pa'i rtsa 'dab drug cu brgyad/
[14419] /rtsa yi rnam pa de dag las/
[14420] /gzung du rung ba'i rtsa lnga yod/
[14421] /ma gtems skyon 'gyur lnga yod de/
[14422] /gtems na skyon 'gyur de phrag go
[14423] /'phar ba'i rtsa ni bcu gnyis yod/
[14424] /gtar na 'chi ba'i rtsa bdun yod/
[14425] /ma gtar skyon pa'i rtsa bdun yod/
[14426] /bsreg tu rung ba lnga yod do/
[14427] /bsreg na skyon 'gyur de phrag go
[14428] /dkrug tu rung ba bzhi yin no/
[14429] /dkrugs na skyon 'gyur de tsam mo/
[14430] /lhag ma rnams la phan gnod med/
[14431] /de ni las gzhan 'bras bu'o/
[14432] /zhes so/
[14433] /de'ang drug cu rtsa brgyad du bshad na/
[14434] rtsa ba'i ro rkyang kun 'dar ma gsum 'od rtsa ka ti gser gyi rtsa chen bsdoms pa'o/
[14435] /rang bzhin du drug cu rtsa bzhi yin no/
[14436] /kha cig rtsa ba'i gsum bgrang pas de yin te/
[14437] 'od rtsa bzhi po dang bsdoms pa'o zhes kyang bzhed do/
[14438] /bzhi pa nad bcos pa'i thabs nges pa ni/
[14439] dum dum khrigs kyi gnad yig las/
[14440] bi ma las gsungs pa/
[14441] lte ba sprul pa'i 'khor lo'i gnad la/
[14442] pus mo'i mar mchan nas/
[14443] sor bzhi'i ngar gdong g.yas na yi ge su'i mgo yod de/
[14444] sman skad du mcher rtsa nag po zhes bya'o/
[14445] /'di ni skad 'gag cing rtsib ma zug nas nan gtar bas 'byung ba snyoms pa'i grogs yin no/
[14446] /de'i g.yon na yi ge sU'i mgo yod pas/
[14447] sman skad du mcher ba'i gdong chung zhes bya ste/
[14448] 'di ni sgal tshigs khrid pa'i nang du byung tshe gtar bas grol lo/
[14449] /de nas sor bzhi'i gdong g.yas na She'i mgo yod de/
[14450] sman skad du mkhal ma'i rtsa nag ces bya'o/
[14451] /'di 'khums pa dang rkang pa g.yas gshal nas na na gtar ro/
[14452] /g.yon na ShA+e'i rtsa mjug yod de/
[14453] sman skad du chu ser gyi rtsa nag ces bya'o/
[14454] /lus la chu ser dang mdze nad byung bas gtar na phan no/
[14455] /de nas byin pa'i dkyil tshad g.yas na k+She'i mjug ma yod/
[14456] sman skad du byin mjug ring po zhes bya'o/
[14457] /mkhal ma 'grams na gtar bas phan no/
[14458] /g.yon na Sha gnas pas/
[14459] sman skad du byin mjug thung ba zhes bya'o/
[14460] /'di gtar bas sgur ba'i nad la phan no/
[14461] /bol gong g.yas na Sha'i mjug ma gnas so/
[14462] /'di gtar bas glang thabs kyi nad la phan no/
[14463] /g.yon na k+Sha gnas te sman skad du klong du gya gyu zhes bya'o/
[14464] /'di gtar bas long gi nad la phan pa yin no/
[14465] /long mo'i phyi mchan g.yas pa na kha'i mjug ma yod de/
[14466] sman skad du byin mjug g.yon pa'o/
[14467] /'di gtar bas mkhal ma'i nad la phan no/
[14468] /g.yon na yi ge khaM gnas te/
[14469] sman skad du mkhal rtsa 'khyud ma zhes bya'o/
[14470] /'di gtar bas rked pa 'khyog pa dang zha grum la phan no/
[14471] /'di dag ni nad de byung ba'i dus na rnal 'byor pas rang la 'di ltar bya ba ma yin te/
[14472] yi ge 'di dag gang gi nang byung ba'i tshe ngag tu bzlas pas/
[14473] lnga lnga ni dbugs dang bcas pa na ba'i sar bton pas grol lo/
[14474] /ti Ti gnyis ni dpyi mgo g.yas dang g.yon/
[14475] la lA gis ni brla khung g.yas dang g.yon/
[14476] /sa sA gnyis ni mkhal khung g.yas dang g.yon/
[14477] /sha Sha nag mtshams na gnas pa yin/
[14478] /mi mI gnyis ni pus mo'i g.yas dang g.yon/
[14479] /'di nyid bsregs pas sprid dang 'khums pa 'tsho/
[14480] /nya i gnyis ni dpung steng g.yas g.yon no/
[14481] /'di nyid bsregs pas mkhal ma'i nad la phan/
[14482] /mi ge hUHni sbu gu thung na gnas/
[14483] /'di nyid bsregs pas rengs pa'i nad la phan/
[14484] /rnal 'byor pa yis de ltar mi bya bar/
[14485] /dbugs dang bcas te phyi nas nang du drang*/
[14486] /ra rA gnyis ni mkhal ma g.yas g.yon na/
[14487] /g.yas su gcud cing g.yon du bor bar bya/
[14488] /nga pa gnyis ni lte ba'i mdun rgyab na/
[14489] /mtheb mdzub mnan pas rlung ni 'gag par byed/
[14490] raM dang ha ni lte khung 'og dang steng*/
[14491] /u dang e gnyis bshang gci gnyis kyi sgo/
[14492] /yi ge k+Sha ni rkub kyi lung na gnas/
[14493] /'di dag rnams ni mdzub mos mnan nas ni/
[14494] /dal gyis dbugs kyis gyen la drangs nas kyang*/
[14495] /nang du yi ge mang por spel te bsgom/
[14496] /lte ba dag ni yi ges khengs pa na/
[14497] /bstim zhing yi ge 'di dag yid kyis bzlas/
[14498] /de ltar goms pa'i rnal 'byor pas/
[14499] /zas dang gos kyi 'du shes ni/
[14500] /lo gnyis kyis ni chod par nges/
[14501] /ra dang hU ni brla nang g.yas g.yon na/
[14502] /'bar rtsa 'di gnyis mtheb mos btsir na ni/
[14503] /sems ni 'bros par 'gyur ba ma yin no/
[14504] /