[9990] dang po phyi'i phyi rdzun spong ba ste/
[9991] 'khor lo brtsegs pa'i rgyud las/
[9992] sngags kyi mos pa spyod pa yis/
[9993] /'gro ba phal pa dag la yang*/
[9994] /brdzun pa'i tshig ni rang 'dod kyis/
[9995] /smra la rtag tu dga' ba la/
[9996] /sngags bzlas nus pa mi 'byung zhing*/
[9997] /gzhan la smras pa'ang btsun pa min/
[9998] /rang gi ngag nyid nyams pa yis/
[9999] /'gro ba gzhan gyi lce 'bab 'gyur/
[10000] /ma 'ongs dus na rme ka'i lus/
[10001] /byang gi phyogs su myong bar 'gyur/
[10002] /de 'og ngan song sdug bsngal yang*/
[10003] /rnam pa sna tshogs myong bar 'gyur/
[10004] /ces so/
[10005] /gsung gi phyi'i nang gi dam tshig tu phra ma mi smra ste/
[10006] yang de nyid las/
[10007] sngags la zhugs pa'i gang zag gang*/
[10008] /gzhan gnyis dbye 'jug phra ma smra/
[10009] /chos smras 'khor rnams mi 'du dang*/
[10010] /ci byas log par 'gyur ba dang*/
[10011] /ma spyad pa yang dgrar 'gyur dang*/
[10012] /lus la mtshon gyis 'debs pa dang*/
[10013] /shi 'phos nas ni sder can lus/
[10014] /de nas ngan song rim gyis myong*/
[10015] /zhes so/
[10016] /phyi'i gsang ba gzhan gyi zhe gcod pa spong ba ste/
[10017] yang de nyid las/
[10018] rtag tu zhe gcod tshig smra ba/
[10019] snga ma'i las dang phyi ma'i rtags/
[10020] 'gro ba byams bral bshes kyang sdang*/
[10021] /chos kyi tshig kyang 'tshol bar 'gyur/
[10022] /shi 'phos rab tu dregs pa'i lus/
[10023] /de nas ngan song gsum du 'khor/
[10024] ces so/
[10025] /gsung gi nang gi gsum ni/
[10026] chos smra ba phyi/
[10027] bsgrub pa nang*/
[10028] bsgom pa gsung ba ste/
[10029] dam tshig rnam par bkod pa'i rgyud las/
[10030] sngags pa sdom la gnas pa yis/
[10031] /chos smra rnams dang chos bsgrub dang*/
[10032] /chos ni bsgos pa'i gang zag la/
[10033] /smre zhing skur pa btab pa dang*/
[10034] /gshe zhing smad pa'i tshig smra na/
[10035] /gzhan gyi mos pa nyams pa dang*/
[10036] /rang gi bdog pa nyams pa dang*/
[10037] /rang gi chos rnams brjed ngas te/
[10038] /yid dpyod 'dra min 'chal bar 'gyur/
[10039] /ces so/
[10040] /gsang ba'i gsum ni/
[10041] phyi rdo rje'i spun sring la smad pa/
[10042] nang bla ma'i phyag rgya dang nye 'khor/
[10043] gsang ba bla ma smod pa ste/
[10044] /phyag rgya gnyis sbyor gyi rgyud las/
[10045] rdo rje mched dang lcam dral la/
[10046] /tshig gis smras dang ngag bcag na/
[10047] /bskal pa brgya phrag bye bar ni/
[10048] /ngan song sdug bsngal mi bzad nyid/
[10049] /gang zag 'di yis myong ba dang*/
[10050] /sngar ma byas dang da lta'i rtags/
[10051] /rim par myong bar 'gyur ba ste/
[10052] /snga ma byas pa'i tshe 'di la/
[10053] /bar nas tha mar myong ba la/
[10054] /yang snga tshe yi stod la'o/
[10055] /'di la byas pa'i las mtha' ni/
[10056] /tshe yi gzhal yas ngag gi las/
[10057] /'khor dang gzhan gyi lce 'bab dang*/
[10058] /glo bur ngag tu smra rgyun 'gag
[10059] /bla ma'i bu dang chung ma dang*/
[10060] /gang dag nye gnas dag kyang rung*/
[10061] /bka' las 'das shing dam 'das na/
[10062] /snga ma las ni nyis 'gyur ro/
[10063] /yang na bla ma'i bye brag gis/
[10064] /rtsa ba dang ni yan lag gis/
[10065] /ngag 'das ngag tu smras pa dang*/
[10066] /sgro skur 'dod tshig smra byas na/
[10067] /snga ma las ni stong phrag 'gyur/
[10068] /rnam par smin pa mi bzad pa/
[10069] /rim pas bla ma'i khyad kyis kyang*/
[10070] /de ma thag tu myong bar 'gyur/
[10071] /ces so/
[10072] /bkod pa chen po las kyang*/
[10073] bla ma dang ni nye ba'i 'khor/
[10074] /rdo rje'i spun dang sring mo la/
[10075] /ngan smras tshig gis zur tsam yang*/
[10076] /brda'am dngos por brjod mi bya/
[10077] /gal te rmi lam dag tu yang*/
[10078] /byung na yid kyis bshags par bya/
[10079] /dngos dang zhe yis byas pa dang*/
[10080] /gal te dran pas ma zin par/
[10081] /thal bar gyur kyang ma bshags na/
[10082] /thur du bltas te dmyal bar 'gro/
[10083] /zhes so/
[10084] /de ltar gsung gi dam tshig la phye bas dgu'o/
[10085] /gsum pa thugs kyi dam tshig phyi nang gsang ba gsum las/
[10086] dang po phyi'i phyi gnod sems spang ba ste/
[10087] snying po'i don rnam par len pa'i rgyud las/
[10088] gang dag sngags pa rdo rje 'dzin/
[10089] /sems can gzhan nam rang yang rung*/
[10090] /gnod par bya ba'i sems 'chang na/
[10091] /'di ni shu ba can gyi lus/
[10092] /grang ba'i reg par ldan pa yi/
[10093] /lus ni stong phrag lnga blangs nas/
[10094] /grang ba'i dmyal bar nges par 'gyur/
[10095] /mchog tu sngags la zhugs pa la/
[10096] /gnod par bya ba'i sems byas na/
[10097] /gong ma'i sdug bsngal myong bar 'gyur/
[10098] /ces so/
[10099] /phyi'i nang bla ma dang mched lcam la gnod sems spang ba ste/
[10100] gnam lcags me 'bar ba'i rgyud las/
[10101] gal te sems can phal pa la/
[10102] /yul gyur gnod pa'i sems skyes na/
[10103] /'gro ba thun mong lus can ni/
[10104] /brgya phrag gsum gyi srog bcad pas/
[10105] /'di yi sdig pa'i cha dang mnyam/
[10106] /gal te bstan pa'i rtags 'dzin pa'i/
[10107] /gzugs can rnams la log 'gyur ro/
[10108] /sngags la zhugs pas phrag 'gyur ro/
[10109] /rdo rje'i spun sring bdun phrag go
[10110] /brgyud pa'i bla ma brgya phrag go
[10111] /rtsa ba'i bla ma de yi brgya/
[10112] /sngags kyi sgor zhugs dbang thob pas/
[10113] /mchog tu rnam smin de ltar ro/
[10114] /zhes so/
[10115] /phyi'i gsang ba rang gzhan gyi grub mtha' la log lta skyes pa spang ba ste/
[10116] bkod pa chen po las/
[10117] rang ngam gzhan gyi gab pa yi/
[10118] /chos la smod pa log pa'i lam/
[10119] /rtsa ba'i dam tshig las 'das nas/
[10120] /sa spyod me yi sdug bsngal la/
[10121] /yun ring bar du gnas pa'o/
[10122] /rang gi grub mthar log lta skyes/
[10123] /dmyal ba nyid las thar skabs med/
[10124] /ces so/
[10125] /thugs kyi nang gi phyi spyod pa dang*/
[10126] nang sgom pa dang*/
[10127] gsang ba lta ba log pa spang pa ste/
[10128] shel gyi khang bu brtsegs pa'i rgyud las/
[10129] /lta dang sgom dang spyod pa log
[10130] /'di ni lam log chen po ste/
[10131] /sems can kun gyi sdug bsngal gang*/
[10132] /'di yi sems la smin par nges/
[10133] /zhes so/
[10134] /gsang ba'i gsum gyi phyi lta sgom spyod pa/
[10135] /nang yi dam gyi lha/
[10136] gsang ba bla ma dang mched lcam nyin zhag tu yid la byas pa ste/
[10137] pad+ma klong kyi rgyud las/
[10138] su yi yid kyi las 'khyal te/
[10139] /yid la bya ba'i chos rnams la/
[10140] /yid la ma byas nyams pa dang*/
[10141] /'das dang zhig pa'i las kyi mtha'/
[10142] /mnar med sdug bsngal myong ba'o/
[10143] /zhes pa dang*/
[10144] lhan cig skyes pa nye bar len pa'i rgyud las/
[10145] dngos grub mchog ni 'dod pa yis/
[10146] /yi dam spang bar mi bya zhing*/
[10147] /bla ma spangs na dngos grub brlag/
[10148] /
[10149] gzhan du bsgrubs kyang mi rnyed do/
[10150] /de phyir chos phyir khas blangs dang*/
[10151] /bla ma'i mdun du dam bcas pa/
[10152] /yid la bsams pa'i dge ba'i las/
[10153] /de nyid spangs na dngos grub nyams/
[10154] /zhes pa dang*/
[10155] dam tshig rnam par bkod pa mchog gi sdong po'i rgyud las/
[10156] dam bca' 'da' bar mi bya zhing*/
[10157] /bla ma'i khas blangs mi bcag la/
[10158] /bla ma'i bya ba ma log dang*/
[10159] /rang gi lus ngag sems rnams kun/
[10160] /chos las gzhan par mi bya'o/
[10161] /sems can kun gyi don bya zhing*/
[10162] /rtag tu bla ma la gus dang*/
[10163] /dam tshig mchog las 'da' mi bya/
[10164] /rdo rje la dril bu gzung ba dang*/
[10165] /sngags la 'os pa'i rdzas rnams gzung*/
[10166] /spyir yang rtsa ba'i dam tshig las/
[10167] /gsang bar 'os dang gnyer gtad dang*/
[10168] /gsang bar khas blangs dam bcas dang*/
[10169] /smras dang yid kyis log spyad na/
[10170] /'di yang mnar med rgyud 'phel 'gyur/
[10171] /dbang las byung ba'i khyad par chos/
[10172] /gzhan la mi bsgrag sems la sbyar/
[10173] /bla ma'i thugs la gnod pa yi/
[10174] /lus sam ngag gam yid dag gis/
[10175] /bya ba log pa mi bya'o/
[10176] /de bzhin rdo rje'i spun sring la/
[10177] /gnod cing 'tshe bar mi bya'o/
[10178] /zhes so/
[10179] /de ltar sku gsung thugs kyi dbye bas nyi shu  rtsa bdun gyi dam tshig bsrung ba ni 'di'i khyad par gyi chos so/
[10180] /gzhan yang thal 'gyur las/
[10181] gzhan yang dam tshig sdom pa bshad/
[10182] /bla ma sangs rgyas mchod pa'i rten/
[10183] /chos dang dge 'dun yi dam lha/
[10184] /rdo rje mkha' 'gro ma rnams la/
[10185] /tshogs dang mchod pa rgyun mi bcad/
[10186] /bla ma mtshan nyid ldan mthong na/
[10187] /bstod dang mchod pa rdzogs par bya/
[10188] /bud med mi smad khro mi bya/
[10189] /phung po mi smad yi dam bsten/
[10190] /dkyil 'khor dang ni sngags dang lha/
[10191] /phyag rgya bsten pa yang dag nyid/
[10192] /dad can tshogs nyid mi bcag la/
[10193] /dge ldan sems ni mi dkrugs te/
[10194] /sdom ldan dam tshig gnas par bya/
[10195] /gzhan yang bslab pa'i rim pa ni/
[10196] /lus kyi spyod pa rdzogs bya ste/
[10197] /ngag ni rab tu gcad par bya/
[10198] /sems ni gnas dang brtag cing dpyad/
[10199] /rim 'jug las kyi rim pa bya/
[10200] /rtag tu phyag dang ri lu'i las/
[10201] /rtsa rnams thig le'i drwa bar gzhug
[10202] /phreng ba do shal phyed pa yang*/
[10203] /mdzes shing 'khor lo sgrel bar bya/
[10204] /dngos grub mchog gi gtso bo blang*/
[10205] /gnas drug rgyan gyi 'khor los bya'o/
[10206] /zhes pa rnams la'ang 'da' nyams med pas nan tan bya'o/
[10207] /'di dag las 'das na nyes pa tshad med de/
[10208] /'khor lo rin po che rnam par brtsegs pa'i rgyud las/
[10209] sku yi dam tshig las 'das na/
[10210] /sangs rgyas sku zhes tshig dang 'bral/
[10211] /'di ltar khams gsum sems can rnams/
[10212] /srog ni dus gcig bcad pa bas/
[10213] /phas pham pas ni sdig mtha' yas/
[10214] /de bzhin gsung gi zhig pa na/
[10215] /sangs rgyas gsung gi tshig mi gnas/
[10216] /khams gsum sems can thams cad kyi/
[10217] /lce yi dbang bo dus gcig la/
[10218] /bcad pa'i sdig pas 'di mtha' yas/
[10219] /gal te thugs nyams gyur pa yang*/
[10220] /khams gsum gang ba'i bsam gtan pa'i/
[10221] /dge la gnas pa'i dge slong rnams/
[10222] /dus gcig sems dkrugs sems sun phyung*/
[10223] /'di bas sdig pa ches 'phel 'gyur/
[10224] /ces so/
[10225] /khyad par du bla ma la brten pa'i nyams chags lci ste/
[10226] dpal nam mkha' mi zad pa'i rgyud las/
[10227] gal te ngan pa'i sems med par/
[10228] /dran pa nyams pas rmi lam mam/
[10229] /bag med gyur pa'i mi dge rnams/
[10230] /bla ma la dmigs bshags par bya/
[10231] /lus kyi nyes pa lus kyis te/
[10232] /de bzhin ngag dang sems kyang ngo*/
[10233] /de ma thag tu ma bshags na/
[10234] /'dis kyang mnar med sdug bsngal myong*/
[10235] /zhes so/
[10236] /de'ang bla ma ni sangs rgyas thams cad kyang ngo bo yin la/
[10237] bdag la bla na med pa'i chos da res kyis 'khor ba las sgrol ba ston pas yul gnyan pa'i phyir/
[10238] ji skad gsungs pa bzhin bsgrub cing*/
[10239] /ma dad pa dang*/
[10240] log par sems pa dang*/
[10241] 'tshe ba dang*/
[10242] smra ba la sogs pa spang dgos te/
[10243] slob dpon chen po dga' rab rdo rje'i zhal snga nas/
[10244] bla ma mchog gis bka' stsal pa/
[10245] /gal te nyes pa'i skyon rig kyang*/
[10246] /ji skad smras pa de bzhin bya/
[10247] /de bzhin bla ma'i bya ba la/
[10248] /lus kyi sdug bsngal mchog gyur kyang*/
[10249] /rang gi nus pas 'bad de bya/
[10250] /bla ma'i thugs ni skad cig kyang*/
[10251] /dkrug par bya ba ma yin no/
[10252] /bla ma'i zas dang nor rnams la/
[10253] /rang gi srog pas phangs pa bzhin/
[10254] /rnal 'byor pas ni rtag tu bya/
[10255] /gal te bla ma'i zhing khams su/
[10256] /chos bshad dbang bskur rab gnas dang*/
[10257] /bsam gtan bsgom par bya ba rnams/
[10258] /rjes ma gnang bar mi bya'o/
[10259] /mdor na lus dang ngag yid kyis/
[10260] /bya ba'i rnam pa gang byed kyang*/
[10261] /bla mar ma zhus ma gnang bar/
[10262] /cung zad tsam yang mi bya'o/
[10263] /gzhan yang dge ba'i las gang yang*/
[10264] /bla ma la zhus brtsam par bya/
[10265] /rnal 'byor spyod lam thams cad du/
[10266] /bla ma mchog dang 'bral mi bya/
[10267] /dus gsum zas ni nam za yang*/
[10268] /sum char bcad pa'i phud rnams kyis/
[10269] /bla ma mchog la dbul bar bya/
[10270] /nor dang dkon pa'i rin po ches/
[10271] /bla ma rdo rje'i 'dzin pa la/
[10272] /'dod pa med kyang phyogs su dbul/
[10273] /ci dang ci yi phud rnams kyis/
[10274] /bla ma mchog la bsngos te dbul/
[10275] /mdor na bdag gi bsam pa kun/
[10276] /rnam par dag pa zol med par/
[10277] /bla ma'i phyogs su dmigs par bya/
[10278] /legs pa'i yon tan thams cad 'grub/
[10279] /ces so/
[10280] /dgos pa ni thal 'gyur las/
[10281] bla ma bsten pas 'khor rgyun 'gag
[10282] /dbang bskur bsten pas lus ngag smin/
[10283] /dam tshig bsten pas dngos grub byung*/
[10284] /lta ba bsten pas khams gsum 'chad/
[10285] /sgom pa bsten pas 'khrul pa 'gag
[10286] /spyod pa bsten pas lus sbyangs 'gyur/
[10287] /bsten bya 'di las gang byung ba/
[10288] /'di nyid dam tshig sdom pa'o/
[10289] /zhes so/
[10290] /de yang dam tshig gi rim pa las 'das na bskang ba'i cho ga la 'bad cing*/
[10291] so so'i 'da' nyams kyi khyad shes pas bshags par bya'o/
[10292] /ngo bo'i 'da' nyams ni bshad pa rnams yin la/
[10293] dus kyi 'da' nyams ni dam tshig nyams pa gcig la'ang*/
[10294] dus ring du song zhing lcir song bas/
[10295] nyams pa'i 'gal ba/
[10296] nyams pa/
[10297] 'das pa/
[10298] ral ba dang bzhir shes par bya'o/
[10299] /de la dam tshig las 'gal ba ni phyogs mthun gyi nyes pas gos pa yin mod kyi/skabs 'dir nyams pa'i 'gal ba la sbyar na/
[10300] dam tshig nyams pa'i nyes pa zhag gis bar ma chod pa la dam  tshig las 'gal ba zhes brjod do/
[10301] /zla bas bar ma chod pa ni nyams pa'o/
[10302] /los bar ma chod pa ni 'das pa'o/
[10303] /lo gnyis dang gsum song ba ni ral ba'o/
[10304] /de dag la so so'i bskang thabs kyang shes pas bskang bar bya ste/
[10305] rdo rje nyi ma dam tshig bkod pa'i rgyud las/
[10306] spyir na dam tshig khyad par las/
[10307] /dus las khyad par nges phye ba/
[10308] /dam las 'gal zhes nyes byas gang*/
[10309] /zhag gis bar ma chod par ni/
[10310] /dmigs pa'i yul la bshags byas na/
[10311] /des ni sor yang chud pa'o/
[10312] /nyams zhes zla bas ma mchod par/
[10313] /'gyod pa drag po bshags pas so/
[10314] /dam las 'das na lo dag gis/
[10315] /bar du ma chod bshags pas so/
[10316] /lo ni gnyis dang gsum dag las/
[10317] /dam tshig ral pa zhes bya ba/
[10318] /mchog tu dag na gso ru rung*/
[10319] /lo gsum dag las 'das nas ni/
[10320] /de ni gsor yang mi rung ste/
[10321] /gal te blangs na gnyis ka'i 'tshig
[10322] /nges par sa spyod sdug bsngal la/
[10323] /rgyun du spyod pa kho na'o/
[10324] /'gal na tshogs kyi 'khor los bshags/
[10325] /nyams na rang gi bdogs pas bskang*/
[10326] /'das pa bu dang chung ma dang*/
[10327] /nye 'khor lus dang ngag dag dang*/
[10328] /yid dang bdog par bcas pas bskang*/
[10329] /ral pa rang gi srog gis bskang*/
[10330] /de las phyir yang gyur pa na/
[10331] /nyams pa chen po zhes bya ste/
[10332] /gso bar rung ba ma yin no/
[10333] /zhes so/
[10334] /gsum pa bla na med pa'i dam tshig bshad pa ni/
[10335] yi ge med pa las/
[10336] de dus bsrung ba'i mtshams 'das pa'i/
[10337] /med dang gcig pu phyal ba yi/
[10338] /de yi grogs su de 'gyur ro/
[10339] /zhes gsungs pa'i don cung zad bshad na/
[10340] rang gi rtogs pa'i steng nas thag chod par drang thad du brjod de/
[10341] 'di ltar rang bzhin rdzogs pa chen po'i dam tshig rig pa rang byung ye shes ye nas bsrung mtshams las 'das pa'i ngo bo las mi g.yo bar byed pa'o/
[10342] /de yang ngo bo ka dag la ltos nas khregs chod kyi dam tshig tu 'khor ba'i chos su snang ngo cog snang srid snod bcud phyi nang thams cad ye nas med pa smig rgyu'i chu la sogs pa sgyu ma'i dpe brgyad du shes pas snang ba la bden zhen grol ba'i dgos pa yod do/
[10343] /phyi nang yul med du rtogs pa'i ngang la sems 'dzin gyi 'jur bus ma bcings pa'i rig pa phyal ba bar med chen por skyong zhing*/
[10344] zhen 'dzin gang yang mi bya bar sgo lnga har sangs yul med kyi rig pa rten med du rjen la phud nas phyal phyal gtong ba ni phyal ba zhes bya ste/
[10345] snang btags chos nyid du grol ba'i dgos pa yod do/
[10346] /rang bzhin lhun grub la ltos na thod rgal gyi dam tshig tu/
[10347] rang byung gi ye shes la yon tan lhun gyis grub pas tshogs la ma ltos par rang ngo shes pas 'grub par thag bcad nas/
[10348] 'od lnga rang gsal lhun grub kyi ngo bo snang ba bzhi'i nyams len dang mi 'bral bar byas pas/
[10349] sangs rgyas rang chas su grub ste/
[10350] gzhan nas tshom mi dgos pa'i dgos pa yod do/
[10351] /rkyen snang dang bde sdug byung tshor dang rnam rtog
[10352] /snang ba dang rig pa ci shar/
[10353] ci snang*/
[10354] ci rig kyang rang byung gi ye shes gcig pur thag chod pas/
[10355] thams cad rang grol lhun mnyam chen po'i dgongs pa las mi 'da' zhing*/
[10356] ngo bo chos kyi sku ka dag dang lhun grub khregs chod dang thod rgal gnyis su med par/
[10357] chos nyid zad sa la sha ra ra 'ol la la/
[10358] ye re re sangs sangs sangs gtan srid zin pa'i dgos pa yod do/
[10359] /de thams cad kyang rang gsal zang ma rang zad/
[10360] rang sangs rang grol/
[10361] rjes med du bu nu nu/
[10362] phyod do do/
[10363] gtad med ye sangs kun tu bzang po'i dgongs pa la sleb pas/
[10364] chos zad ye zad chen po/
[10365] su yang 'khor ma myong ste/
[10366] 'khor ba ye zad/
[10367] su yang 'da' ma myong ste/
[10368] mya 'das ye grol/
[10369] rig pas chog
[10370] ma rig pas chog
[10371] yod pas chog
[10372] med pas chog
[10373] 'khor bas chog
[10374] 'das pas chog
[10375] bzang bas chog
[10376] ngan pas chog
[10377] rtogs pas chog
[10378] ma rtogs pas chog
[10379] chos yod ma myong*/
[10380] sus kyang byas pa med/
[10381] byas pa la dgos pa med/
[10382] med pa la blo gtad mi 'cha' bar rang shar te/
[10383] skya sang sangs sangs/
[10384] rjes yal la la/
[10385] rang rjen ne ne/
[10386] zang thal la/
[10387] phyad ma phyod/
[10388] yal ma yol/
[10389] ban ma bun/
[10390] sang ma seng*/
[10391] khral ma khrol du shar ba ni/
[10392] rdzogs pa chen po ye grol lhun gyis grub pa'i rnal 'byor zhes bya'o/
[10393] /'di lta bu'i dam tshig la gnas pa ni sna tshogs rang grol gyi rnal 'byor pa ste/
[10394] ma byas par zin/
[10395] ma phyin par sleb/
[10396] ma btsal bar rnyed/
[10397] ma bsgrubs par grub/
[10398] ma spangs par dag
[10399] phya sangs sangs/
[10400] bla ma dam pa'i dgongs pa dang mnyam mo/
[10401] /rjes snyogs so/
[10402] /las zin no/
[10403] /bya bral lhun gyis grub pa'i dgongs pa la slebs so/
[10404] /klong chen rab 'byams bzang por da res gyur to/
[10405] /a la la/
[10406] gnad yin te ma go
[10407] rtogs pas chog ste 'bad dgos/
[10408] bzhag pas chog ste su las brel/
[10409] thos kyang tshig ro/
[10410] go yang rnam rtog
[10411] rtogs kyang pho tshod/
[10412] bsgoms kyang blos byas/
[10413] dpyad kyang gnyis 'dzin/
[10414] bsgrubs kyang 'khor ba/
[10415] da rung chos nyid kyi rgya 'byams rang ga na yod de/
[10416] 'khor ba las snga 'dres gcig gis ma 'phags 'i slob ma la/
[10417] rang bzhin rdzogs pa chen po'i las 'brel gcig ka 'ong gi
[10418] chos zad po bdag gi snang ba la bltas pas/
[10419] blo zad po gcig pur dgod mo shor nas/
[10420] byar med po chos nyid kyi gtan srid zin pas/
[10421] re dogs gnyis 'dzin gyi 'phrang las grol te/
[10422] bsgoms pas chog
[10423] bzhag pas chog
[10424] byas pas chog
[10425] bor bas chog
[10426] 'di yin gtad so'i chos med po bdag la/
[10427] rang babs lhun grub kyi dgongs pa chu 'o dang 'dra yang*/
[10428] gcig gis kyang kho bo'i dgongs pa ma lon pa ya cha/
[10429] thams cad ye zin du 'dug ste yang byed/
[10430] ye grol du 'dug ste yang 'grol/
[10431] ye bzhag tu 'dug ste yang 'jog
[10432] ye bsgoms su 'dug ste yang bsgom/
[10433] ye ltas su 'dug ste yang lta/
[10434] ye bgrod du 'dug ste yang bgrod/
[10435] byar mi 'dug
[10436] byed mi dgos/
[10437] byas pas zin pa med/
[10438] bya ba las 'das/
[10439] bya mi bya'i rtsis med/
[10440] bsgom mi dgos/
[10441] bsgom du med/
[10442] bsgom pa las 'das/
[10443] bsgoms shing phung*/
[10444] blta mi dgos/
[10445] bltar med/
[10446] blta bya las 'das/
[10447] gang la blta/
[10448] btsal mi dgos/
[10449] btsal du med/
[10450] tshol ba las 'das/
[10451] rnyed pa med/
[10452] 'di ltar zang ma thal 'byung du 'dug ste/
[10453] bshad kyang mi go ba'i mi la rtogs pa'i las 'brel med pa dgod bro/
[10454] /ye gzhag chos zad po'i slob ma rnams dgongs pa ma rnyed pa pra yas/
[10455] gang la bltas kyang mkha' dag klong chen gyi dgongs par shar bas nyams dga'/
[10456] zad pa'i sa la rtag tu skyol bas 'khor 'das ris med du sangs pa'i rnal 'byo ra pa lags so/
[10457] /don 'di 'dra dgongs pa tshig tu brjod pa/
[10458] ma 'ongs pa'i skal ldan rnams/
[10459] kho bo dang dngos su phrad pa'i 'dra 'bag bzhengs pas rtogs pa rang 'khrungs su 'char ba'i mos rten mdzod cig
[10460] de ltar rtogs pa lta ba'i dam tshig chen po bzhi la rtag tu gnas par bstan pa ni/
[10461] rig pa rang shar las/
[10462] dam tshig bsrung du med pas ye nas bsrung dang bral/
[10463] med pa phyal ba lhun grub gcig pu nyid/
[10464] /gsang sngags kun gyi dgongs pa chen po yin/
[10465] ces gsungs so/
[10466] /'di dag ni gnas gal po che'o/
[### CITATION: From the Treasury of the Supreme Vehicle]
[10467] /theg pa'i mchog rin po che'i mdzod las/
[10468] dam tshig rnam par bkod pa ste rim khang bdun pa'o/
[10469] /de ltar dbang dang dam tshig gi rgyal po cher bstan nas/
[10470] da ni snying po don gyi rang bzhin gtan la dbab pa las/
[10471] dang po gzhi rang bzhin gyis rnam par dag pa'i dbyings don dam pa'i bden pa gsang sngags rdo rje'i gnas dka' ba lhun gyis grub pa'i dkyil 'khor gyi ngo bo bstan pa la gnyis te/
[10472] gzhi bdun gyi rang bzhin spyir bstan pa dang*/
[10473] bla na med pa'i gzhi bye brag tu bshad pa'o/
[10474] /dang po la gsum ste/
[10475] gzhi bdun gyi ngo bo mdor bstan pa/
[10476] mthar 'dzin gyi gzhi bdun skyon can du bstan pa/
[10477] ka dag lhun grub dbyer med kyi gzhi rang gzhung du dgod pa'o/
[10478] /dang po ni spyir rdzogs pa chen po'i lugs kyis gzhi'i 'dod lugs bdun du bstan pa ni/
[10479] grub pa'i mtha' smra ba'i rang gzhung so sos 'dzin pa ste/
[10480] de yang gzhi ka dag tu 'dod pa/
[10481] gzhi lhun grub tu 'dod pa/
[10482] gzhi ma nges par 'dod pa/
[10483] gzhi nges pa don gyi dngos gzhi par 'dod pa/
[10484] gzhi cir yang bsgyur du btub par 'dod pa/
[10485] gzhi cir yang khas blang du btab par 'dod pa/
[10486] gzhi sna tshogs su 'dod pa dang bdun no/
[10487] /de dag kyang bo ka dag gi phyogs re la btags nas so sor khas blangs te/
[10488] rang byung gi ye shes 'di la/
[10489] gang yang yod med kyi khas len med cing*/
[10490] spros bral thig le chen po'i cha nas gzhi ka dag tu 'dod pa'o/
[10491] /rig pa'i ngo bo la yon tan rang chas su ye nas gnas pa nyi ma dang zer gyi tshul du ldan zhing dri ma med par 'dod pa lhun grub bo/
[10492] /rig pa'i ngo bo la 'di yin gcig tu ma grub pa phyogs yan spros med chen por 'dod pa ma nges pa'o/
[10493] /rig pa'i ngo bo 'pho 'gyur med par 'dod pa nges pa can no/
[10494] /rig pa'i ngo bo la cir yang 'char bar 'dod pas cir yang bsgyur du btub par 'dod pa/
[10495] /rig pa'i ngo bo la 'khor 'das kyi chos thams cad 'byung bar 'dod pa ci yang khas blangs du btub par 'dod pa'o/
[10496] /rig pa'i ngo bo la snang tshul go ma 'gags par snang bar 'dod pas sna tshogs su 'dod de khra bo zhes bya'o/
[10497] /'di dag kyang rig pa gcig la so so'i 'thad gzhung phyogs re mthong nas bzhag pa yin te/
[10498] thal 'gyur las/
[10499] babs las grub pa'i gnas lugs ni/
[10500] /gnas pa bdun gyi tshul las kyang*/
[10501] /sna tshogs ngos nas lhun grub la/
[10502] /'gyu tshad cha nas nges med do/
[10503] /mi 'gyu ba las nges pa can/
[10504] /snang ba'i tshad ni cir yang bsgyur/
[10505] /thams cad 'byung phyir khas len bcas/
[10506] /'khrul pa dag phyir ka dag la/
[10507] /snang tshul mtha' dag khra bor 'bod/
[10508] /ces pa dang*/
[10509] klong drug pa las/
[10510] thog ma babs kyis grub pa'i gzhi/
[10511] /yod ni gcig las med pa las/
[10512] /'khrul par snang ba'i phyogs dag nas/
[10513] /rtogs pa rnams kyis gtan phab na/
[10514] /rim pa bdun gyi tshul du snang*/
[10515] /rim pa bdun gyi snang ba yang*/
[10516] /ngo bo gcig gi snang tshul las/
[10517] /gcig ma shes pas de ltar snang*/
[10518] /'on kyang de don 'di lta ste/
[10519] /lhun grub nyid du gnas pa la/
[10520] /sna tshogs 'dus pas snying por snang*/
[10521] /nges pa med par gnas pa la/
[10522] /'gyu byed yid bcas rnam par snang*/
[10523] /nges pa rang ngor gnas pa la/
[10524] /dran byed 'pho ba med par snang*/
[10525] /bsgyur du btub par gnas pa la/
[10526] /'bad de blo yi rnam par snang*/
[10527] /ci yi ngo bor gnas pa la/
[10528] /gang snang rang gi ngo bor snang*/
[10529] /khra bo dag tu gnas pa la/
[10530] /sna tshogs so so'i tshul du snang*/
[10531] /ka nas dag par gnas pa la/
[10532] /dri ma ye nas med par snang*/
[10533] /'di kun blo yi rim pa las/
[10534] /rang ngo ka nas dag pa'o/
[10535] /zhes so/
[10536] /gnyis pa mthar 'dzin gyi gzhi bdun skyon can du bstan pa ni/
[10537] long ba mdun gyis glang po che brjod pa ltar/
[10538] rig pa'i phyogs re rtogs pa'i cha la zhen pa'i khas len gting tshugs pa re bcas nas 'dod pas/
[10539] de dag dgag pa la don bdun las/
[10540] dang po lhun rub tu 'dod pa dgag pa la/
[10541] 'dod pa brjod pa dang*/
[10542] de dgag pa gnyis las/
[10543] /dang po ni lhun gyis grub pa'i gnas lugs/
[10544] rgya gar yang ma chad/
[10545] phyogs gang du yang ma lhung bar 'dod do/
[10546] /gnyis pa ni dang po nas lhun gyis grub na 'khor ba rtag tu 'khor bas grol bar mi rigs te lhun grub yin pa'i phyir ro/
[10547] /mya ngan las 'das pa'ang rang ngo shes pa la sogs pa'i rkyen la mi ltos par thal te/
[10548] dang po nas myang 'das lhun gyis grub pa'i phyir ro/
[10549] /de gnyis kyi gzhi lhun grub yin no zhes pa'ang mi rigs te/
[10550] lhun grub yin na mi 'gyur bas 'khor 'das 'byung bar mi rigs so/
[10551] /yang na su yang 'bad med du grol bar 'gyur te/
[10552] rgyu 'bras ye nas lhun  grub yin pa'i phyir ro/
[10553] /de lta na rgyu 'bras dus mnyam par thal la/
[10554] 'dod na rgyu 'khor ba yin dus/
[10555] 'bras bu myang ngan las 'das pa ma yin pas gsal la/
[10556] de gnyis gcig na 'khor ba myang 'das su thal la/
[10557] myang 'das 'khor bar thal te gnyis gcig yin pa'i phyir ro/
[10558] /'dod na tha dad par mi rung la/
[10559] dag ma dag 'dug pas gsal lo/
[10560] /de dag dang gzhan yang skyon du ma gnas te/
[10561] klong drug pa las/
[10562] lhun grub sna tshogs gzhi de yang*/
[10563] /yang dag gzhi nyid ma lags te/
[10564] /gal te yin na 'di ltar 'gyur/
[10565] /'di dag sems can 'bad pas ni/
[10566] /grol ba nyid du mi 'gyur te/
[10567] /ma rig nyid kyis spags pa'i phyir/
[10568] /rig pa yod pas grol gsungs na/
[10569] /'bras bu'ang grol nyid mi 'gyur ram/
[10570] /dper na sol ba nag po la/
[10571] /byi dor dag gis dkar po yi/
[10572] /mdog tu bsgyur bar mi nus bzhin/
[10573] /rgyu dang 'bras bu tha dad pas/
[10574] /yang na lhun grub ma lags so/
[10575] /de bzhin rgyu dang 'bras gcig na/
[10576] /'bad pa rnams la dgos med 'gyur/
[10577] /de phyir lhun grub ces pa'i gzhi/
[10578] /don ngo btub pa lags ma lags/
[10579] /kun tu bzang pos bdag la gsungs/
[10580] /ston pas gsungs pa sems dpa' che/
[10581] /ji ltar khyod kyis go ba bzhin/
[10582] /'di nyid shes bya'i chos tsam las/
[10583] /yang dag ngo bo ma yin no/
[10584] /zhes so/
[10585] /gnyis pa la'ang 'dod pa dgod pa ni/
[10586] gshis ma grub pas ma nges la/
[10587] rkyen gyis bsgyur bas ma nges te/
[10588] sems sde las/
[10589] nges med ming gi sna tshogs las/
[10590] /don kyang btags pa tsam gyis stong*/
[10591] /rang bzhin gcig tu ma nges pas/
[10592] /gang ltar btags pa de ltar snang*/
[10593] /zhes so/
[10594] /gnyis pa de dgag pa ni/
[10595] gcig yin na gcig ma yin pa dngos 'gal rdzas tha dad pa'i rigs pas gnod de/
[10596] gzhi ma nges pa de 'khor ba'i 'byung gzhi yin na de nyid du nges pa'i phyir rang tshig gis gsal la/
[10597] myang 'das kyi gzhi yi na'ang gsal lo/
[10598] /yang gzhi de dag pa yin dus ma dag pa ma yin pas res 'jog ma nges par 'dod pa dang 'gal la/
[10599] yang dri ma dag nas kyang ma dag par ldog par thal te/
[10600] gzhi la ma nges zin sa med pa'i phyir ro/
[10601] /yang 'khor 'das phan tshun 'chol bar thal te/
[10602] gzhi ma nges pas gang du'ang 'gyur ba yin pa'i phyir ro/
[10603] /'dod na sems can 'bad med du grol la/
[10604] sangs rgyas ma dag par log nas sdug bsngal la spyod pa thal lo/
[10605] /yang gzhi de sems pa can du thal te ma nges pa'o zhes gcig tu dam 'cha' bar nges pa'i phyir ro/
[10606] /de dag la sogs pa'i skyon du ma yod de/
[10607] klong drug pa las/
[10608] ma nges pa yi gzhi gsungs pa/
[10609] /'di yang gzhi nyid mi btub par/
[10610] /bdag gis blo rim 'di ltar go
[10611] /'bras bu res 'jog can nyid dam/
[10612] /yang na ldog bcas nyid du 'gyur/
[10613] /ma nges nges pa can 'gyur zhing*/
[10614] /ma nges pa ni nges can 'gyur/
[10615] /rang gi ma nges rang yod pas/
[10616] /nges pa yin na las mtha' bzhin/
[10617] /'di kun shes bya ma lags sam/
[10618] /ston pas gsungs pa de bzhin no/
[10619] /zhes so/
[10620] /gsum pa la'ang 'dod pa brjod pa ni/
[10621] /ngo bo la 'gyur ba med pas nam mkha' lta bu/
[10622] snang tshul bsgyur du mi btub pa me dang chu lta bur nges par 'dod do/
[10623] /gnyis pa de dgag pa ni/
[10624] ngo bo la med snang tshul bsgyur du mi btub pas/
[10625] gzhi de las 'khor ba 'byung bar mi 'thad cing*/
[10626] su yang grol bar mi rung ngo*/
[10627] /mya 'das thog ma nas yod na mu stegs rtag pa dang khyad med la rgyu rkyen las grol bar 'dod pa dang 'gal lo/
[10628] /'khor ba'i ngo bo myang 'das yin pas mi 'gyur ces 'dod na'ang*/
[10629] ngo bo mya 'das yin na gzod 'grol mi dgos te/
[10630] me tsha bar da gzod bsgyur mi dgos pa bzhin no/
[10631] /blo snang la dgos so zhe na/
[10632] snang tshul bsgyur mi btub pa dang 'gal lo/
[10633] /'khor ba'i sna tshul yin gyi/
[10634] gzhi'i snang tshul min no zhe na/
[10635] gzhi de gnyis bcas su thal te/
[10636] gzhi las logs na 'khor ba'i snang tshul yod pa'i phyir ro/
[10637] /yang gzhi de rtogs nas nges par 'dod na gzhir mi rung ste/