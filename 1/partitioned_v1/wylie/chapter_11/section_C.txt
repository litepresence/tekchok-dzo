[14927] lha mo lnga ni/
[14928] ye shes dbyings su 'khyil ba'i rlung lnga dag pa'o/
[14929] /gnyis pa phyi rtsa'i 'dam ma so sor bshad pa ni/
[14930] yang de las/
[14931] mgrin pa 'khor lo'i rtsa rnams ni/
[14932] /'di ltar kun la shes par bya/
[14933] /'khor lo de yi mdun rgyab na/
[14934] /me stag lta bu'i rtsa re ste/
[14935] /g.yas su rnam par 'khyil ba ni/
[14936] /dar lce rlung gis bskyod bzhin pa'i/
[14937] /rtsa ni chen po re re ste/
[14938] /rtse chung g.yas dang g.yon la gnas/
[14939] /ye shes 'od dang khrag dngas so/
[14940] /g.yon na long kha lta bu ste/
[14941] /rtse chung g.yon pa zhes bya ba/
[14942] /'du ba nyon mongs rgyu ba'i rtsa'o/
[14943] /'khor lo'i logs ni g.yas g.yon na/
[14944] sing 'bru lta bu'i rtsa re ste/
[14945] dpung pa'i mgo ni g.yas g.yon no/
[14946] /'khor lo de yi rtsibs bzhi na/
[14947] /dung phor lta bu'i rtsa yod de/
[14948] /sog pa me long g.yas g.yon no/
[14949] /de na rtsa ni gnyis gnyis so/
[14950] /'khor lo'i lhag ma'i 'dab ma la/
[14951] /chu yi thigs pa lta bu yi/
[14952] /rtsa re rnam par gnas pa'o/
[14953] /dpung pa yi ni byin gzhug dkyil/
[14954] /g.yas g.yon gnyis na re re'o/
[14955] /de yi ltag ma'i 'dab ma las/
[14956] /phur pa lta bu'i rtsa gnyis te/
[14957] /dpung pa yi ni nyid dkyil gyi/
[14958] /g.yas g.yon gnyis na gnas pa'o/
[14959] /de yi lhag ma'i 'dab ma las/
[14960] /nyi zer lta bu'i rtsa re ste/
[14961] /dpung pa yi ni zur la gnas/
[14962] /de gnyis la yang gnyis gnyis so/
[14963] /de dag longs spyod 'khor lo yi/
[14964] /rtsa yi rnam pa yin par grags/
[14965] /zhes so/
[14966] /gsum pa gnad bye brag tu bshad pa la yang*/
[14967] de nyid las/
[14968] sa b+ha ta yi tsakra ni/
[14969] /'dab ma bcu drug dang ldan te/
[14970] /rtsa yi rnam pa de dag na/
[14971] /'gyu ba'i rlung dang thig le'i rten/
[14972] /shes pa'i zungs su gnas pa'o/
[14973] /gtems du rung ba'i rtsa bzhi na/
[14974] /bskyil du rung ba'i rlung bzhi yod/
[14975] /gnas pas thub pa'i thig le bzhi/
[14976] /ma gtems 'chor ba'i rtsa bzhi na/
[14977] /rnam par shes pa'i rlung bzhi yod/
[14978] /sdud pa'i thig le bzhi gnas so/
[14979] /cha mnyam rtsa ni bzhi dag la/
[14980] /'khu ldog med pa'i rlung bzhi yod/
[14981] /gsang ba'i thig le bzhi gnas so/
[14982] /lhag ma rmas la gal med do/
[14983] /'phar ba'i rtsa ni bcu gcig go
[14984] /gseng du rung ba brgyad yin no/
[14985] /gasregs na skyon 'gyur lhag ma'o/
[14986] /gnas pa'i lhag ma de dag las/
[14987] /bsregs na skyon 'gyur gnyis yod do/
[14988] /de ni gnas pa'i gnad yin no/
[14989] /zhes so/
[14990] /bzhi pa rtsa gnas 'dir nad byung na bcos su rung ba'i thabs ni/
[14991] gnad yig las/
[14992] mgrin pa g.yas na gyen la rgyug
[14993] /e gnas de ming rtse chung g.yas/
[14994] /'di gtar mjing ba rengs la phan/
[14995] /g.yon na o gnas rtse chung g.yon/
[14996] /'di gtar stod ni bsdams pa dang*/
[14997] /mgo chag khong nad kun la phan/
[14998] /dpung pa g.yas na e gnas te/
[14999] /'di ming blo rtsa yon po zhes/
[15000] /'di gtar bas glo ni tsha la phan/
[15001] /g.yon na yi ge a gnas te/
[15002] /'di ming spyi rtsa then po zhes/
[15003] /'di gtar nad rnams kun la phan/
[15004] /dpung pa'i nyi dkyil g.yas pa na/
[15005] /a gnas dug rtsa yon po zhes/
[15006] /'di gtar dug gi nad la phan/
[15007] /g.yon a sbal rtsa chen po zhes/
[15008] /'di gtar smyo 'bog brgyal la phan/
[15009] /dpung zur g.yas na yi ge I/
[15010] /'di ming sbal rtsa nag po zhes/
[15011] /gtar bas rked nad kun la phan/
[15012] /g.yon na de bzhin DI gnas te/
[15013] /gser rtsa thung po zhes bya ba/
[15014] /'di gtar rtsa yi nad rnams sel/
[15015] /A+o ni sog pa'i me long dkyil/
[15016] /glo rtsa chen po zhes bya ba/
[15017] /'di bsregs mgo bo 'khyom la phan/
[15018] /dpung pa'i lug 'jug dkyil na A+o/
[15019] /gshen thag g.yas pa zhes bya ba/
[15020] /'di bsreg dpung pa byung ba sel/
[15021] /g.yon i gshen thag g.yon pa ste/
[15022] /'di bsregs pho ba khengs la phan/
[15023] /rI ni mgrin 'og khud na gnas/
[15024] /lI ni rtse mtshon g.yas pa na/
[15025] /g.yon na li ste stag dkyil e/
[15026] /de bzhi mdun dkyil A+ai yin no/
[15027] /'di kun gtem zhing dkrugs pa min/
[15028] /rnal 'byor lus kyi 'byung 'khrugs na/
[15029] /yi ge 'di dag gnas pa yi/
[15030] /phyogs dang tho phyi de nas ni/
[15031] /dbugs dang bcas te bzlas pas 'grub/
[15032] /lhag ma rnams la phan gnod med/
[15033] /'di shes 'byung ba 'khrugs mi srid/
[15034] /ces so/
[15035] /bzhi pa bde chen 'khor lo'i rim pa so sor bshad pa la'ang bzhi las/
[15036] dang po rnam grangs spyir bstan pa ni/
[15037] /rtsa 'dabs sum cu rtsa gnyis las gyes pa sum brgya drug cu/
[15038] 'dab phran nyis stong rtsa dgu'i dbye ba dang bcas pa ni/
[15039] rtsa gnas rin po che'i 'khor lo las/
[15040] /spyi gtsug bde ba'i 'khor lo la/
[15041] /shin tu che ba'i rtsa rnams ni/
[15042] /sum brgya drug cu tham pa ste/
[15043] /rtsa phran nyis stong rtsa dgu gnas/
[15044] /de dag rnams kyi don bshad pa/
[15045] /'du ba'i rtsa ni nyi shu bzhi/
[15046] /rnam par nags shing 'ju ba'o/
[15047] /ye shes rnam par 'khyil ba yi/
[15048] /rtsa ni lnga bcu tham pa'o/
[15049] /sku la sum cu rtsa brgyad do/
[15050] /rig pa la ni nyi shu ste/
[15051] /thig le sum cu gnyis yin no/
[15052] /'byung ba la ni lnga bcu'o/
[15053] /shes rab nyi shu rtsa brgyad do/
[15054] /byang sems rtsa ni bcu yin no/
[15055] /ma rig pa yang bcu yin no/
[15056] /yid ni rnam pa bcu gnyis so/
[15057] /lhag ma nyon mongs rtsa yin no/
[15058] /'du ba'i rtsa ni nyi shu bzhi/
[15059] /drug ni ma rig 'dus pa'i rtsa/
[15060] /drug ni 'dod chags bad kan rtsa/
[15061] /drug ni gti mug mkhris pa'i rtsa/
[15062] /drug ni rlung gi rtsa yin no/
[15063] /ye shes rtsa ni lnga bcu ste/
[15064] /chos dbyings ye shes bcu yin no/
[15065] /me long ye shes bcu yin no/
[15066] /mnyam nyid ye shes de tsam mo/
[15067] /so sor rtog kyang bcur bshad do/
[15068] /bya grub ye shes de nyid do/
[15069] /sku yi sum cu rtsa brgyad ni/
[15070] /rtsa ni gnyis gnyis dag tu ste/
[15071] /gnyis pa rtsa yi sku yin no/
[15072] /gnyis ni dbyings kyi sku ru bshad/
[15073] /gnyis ni yangs pa'i sku yin no/
[15074] /gnyis ni dag pa'i sku yin no/
[15075] /de bzhin gnyis ni log pa gnas/
[15076] /gnyis na mi 'gyur rdo rje'i sku/
[15077] /gnyis ni ngo bo nyid yin no/
[15078] /de bzhin gnyis ni mthong ba gnas/
[15079] /gnyis ni tha mi dad pa'i sku/
[15080] /zhen med dag ni gnyis na'o/
[15081] /gnyis ni gcig pa thig le 'ong*/
[15082] /de bzhin lhag ma rnams su yang*/
[15083] /gnyis gnyis dag tu shes par bya/
[15084] /rig pa'i rtsa ni nyi shu la/
[15085] /gnyis na seng ge lta bu gnas/
[15086] /de bzhin gnyis ni glang lta bu/
[15087] /gnyis ni khyung chen lta bu ste/
[15088] /gnyis ni 'ja' tshon lta bur gnas/
[15089] /gnyis ni sreg byed me lta bu/
[15090] /lhag ma rnams na re re'o/
[15091] /thig le'i rtsa ni sum cu ste/
[15092] /bcu ni gzhi lam thig le gnas/
[15093] /bcu ni stong pa'i thig le ste/
[15094] /bcu ni rgyu yi thig le'o/
[15095] /'byung ba'i rtsa ni lnga bcu na/
[15096] /bcu ni rlung gi 'dzin byed dbugs/
[15097] /bcu ni me yi 'dzin byed drod/
[15098] /bcu na chu yi sdud byed khrag
[15099] /bcu na sa yi skyed byed sha/
[15100] /bcu na nam mkha'i spor byed sems/
[15101] /shes rab rtsa ni nyi shu brgyad/
[15102] /dgu na 'byed byed pradz+nyA ste/
[15103] /dgu na sdud byed dngas ma'o/
[15104] /lnga na sgrol byed shes rab po/
[15105] /lnga na skyod par byed pa'o/
[15106] /sems kyi rtsa ni bcu rnams na/
[15107] /re re dag ni gnas pa'o/
[15108] /gcig na gnyis su gnas pa'o/
[15109] /ma rig rtsa ni rnam pa bcu/
[15110] /gnyis na rtsa ba'i ma rig gnas/
[15111] /gnyis na 'khrul pa'i ma rig gnas/
[15112] /gnyis na 'khrul bzhi'i ma rig gnas/
[15113] /gnyis na 'dzin pa rtog pa'i gnas/
[15114] /lhag ma dag na re re'o/
[15115] /yid ni rnam pa bcu gnyis te/
[15116] /yid re rtsa ni gnyis gnyis so/
[15117] /nyon mongs rtsa ni nyi shu brgyad/
[15118] /bcu na zhe sdang gnas pa'o/
[15119] /lnga na de bzhin 'dod chags gnas/
[15120] /lnga na gti mug rnam par gnas/
[15121] /bzhi na phrag dog de bzhin gnas/
[15122] /bzhi nang nga rgyal gnas pa'o/
[15123] /de ltar rtsa dang rlung rnams ni/
[15124] /rim par gnas shing 'char ba'o/
[15125] /zhes so/
[15126] /de dag gi rnam grangs dang byed las bshad na/
[15127] de nyid las/
[15128] spyi bo bde chen 'khor lo la/
[15129] /rig dang ye shes rlung dang las/
[15130] /'du dang khrag dang shes pa ste/
[15131] /gnas bdun po la re re zhing*/
[15132] /rtsa ni lnga bcu lnga bcu'o/
[15133] /rtsa yi rnam pa de dag ni/
[15134] /lnga bcu steng du 'gro ba ste/
[15135] /shes pa'i dngas ma sdud par byed/
[15136] /lnga bcu g.yon du 'gro ba ste/
[15137] /sems kyi dngas ma sdud par byed/
[15138] /lnga bcu rtsibs la gnas pa ste/
[15139] /yul gyi dngas ma 'dzin par byed/
[15140] /lnga bcu dbus na gnas pa ste/
[15141] /rang rang shes pa'i cha 'dzin no/
[15142] /lnga bcu kun tu khyab pa ste/
[15143] /dbugs dang dngas ma yid kyi rta/
[15144] /lus dang dbang por bcas bcu'o/
[15145] /sgo la mi dbyung nyi shu'o/
[15146] /dbugs kyi rta byed sum cu'o/
[15147] /'khrug ma dang ni las rlung rta/
[15148] /las kyi 'byung ba 'khrugs pa yi/
[15149] /rtsa ni rnam pa bzhi yod de/
[15150] /gyen du skyug dang thur du 'khru/
[15151] /bar du 'khrug par byed pa yi/
[15152] /ma bsgrungs pa yi rtsa chen bzhi/
[15153] /khrag dang chu ser dngas ma las/
[15154] /lus dang yan lag na gyur nas/
[15155] /snying yang 'dar zhing lag pa 'dar/
[15156] /mchi ma 'dzag cing mgo bo 'khor/
[15157] /yan lag rnams kyang sbrid pa 'byung*/
[15158] /des ni lus zungs 'chor bar byed/
[15159] /gzhi la gnas pa drug yin te/
[15160] /gnas dang stong dang 'byung ba dang*/
[15161] /las ni so sor byed pa'o/
[15162] /thig le sdud dang dngas ma spro/
[15163] /bzhi bcu sbra yi re thag bzhin/
[15164] /sbring de bzhin la gnas pa'o/
[15165] /de bzhin rtsa yi rnam pa rnams/
[15166] /rgyu ni stong rgyu 'ju ba che/
[15167] /lus kyi drod dang las gang kun/
[15168] /'di rdzogs gcig la 'bras bu ni/
[15169] /sna tshogs sdud cing bskyod pa'o/
[15170] /shes pa'i dngas ma re re las/
[15171] /ye shes rlung ni gnyis gnyis so/
[15172] /'gyu byed rlung ni bdun cu gnyis/
[15173] /dbugs ni nyi khri chig stong las/
[15174] /rtsa ni 'bum khri bzhi rnams dang*/
[15175] /bdun stong dag ni rgyu bar byed/
[15176] /spyi gtsug bde 'khor rtsa de rnams/
[15177] /'khrigs pa'i tshe dang 'khrugs pa'i tshe/
[15178] /gnas pa'i tshe dang 'gyu ba'i tshe/
[15179] /stongs pa dang ni 'jug pa'o/
[15180] /'dus pas yal ba'i ngang du thim/
[15181] /zhes so/
[15182] /gnyis pa de las gyes pa phyi rtsa'i 'dab ma dang yan lag ni/
[15183] yang de nyid las/
[15184] bde ba'i 'khor lo'i rtsa rnams na/
[15185] /phyi yi yan lag 'di dag go
[15186] /'khor lo'i rim pa dang ldan pas/
[15187] /phyir rol rim pa g.yas phyogs na/
[15188] /dung dkar 'khyil ba'i mdog 'dra ba'i/
[15189] /spyi gtsug tshangs pa'i bu ga la/
[15190] /pad+ma lta bu'i rtsa chen dang*/
[15191] /ba men rwa 'dra'i rtsa nyid do/
[15192] /de dag gnyis las yal ga ni/
[15193] /rnam pa drug tu gyes pa'o/
[15194] /tsakra de yi g.yon phyogs nas/
[15195] /rnam par 'gyu bar byed pa yi/
[15196] /pad+ma lta bu'i g.yas g.yon du/
[15197] /rtsa ni rnam pa gnyis yod de/
[15198] /de las rnam par 'phros pa ni/
[15199] /rna ba'i ltag nas sor bzhi nas/
[15200] /g.yas g.yon gnyis na bzhi bzhi'o/
[15201] /tsakra'i phyi rim mdun ma nas/
[15202] /dpag bsam shing gi dbyibs 'dra ba'i/
[15203] /rtsa ba sdong por bcas pa'i rtsa/
[15204] /mtshog ma spyi bo la nye ba'i/
[15205] /ma he'i lce dang 'dra ba zhig
[15206] /de las rtsa ni bzhi bcu'o/
[15207] /de 'og 'khor lo'i mu khyud las/
[15208] /rnam par gyes pa'i rtsa chen ni/
[15209] /ltag pa'i 'bur ni g.yas g.yon la/
[15210] /sbrang bu tre la'i gzugs 'dra ba'i/
[15211] /rtsa yi sdong po gnyis dag gnas/
[15212] /'dus pa'i rtsa ni bcu bcu'o/
[15213] /'khor lo de las g.yon phyogs na/
[15214] /phyi dril lta bu'i rtsa chen ni/
[15215] /ldan pa'i phyogs ni nye ba na/
[15216] /gnas pa'i rtsa ni re re'o/
[15217] /de gnyis la ni bcu bcu'o/
[15218] /'khor lo rim pa gsum pa las/
[15219] /rnam par 'phros pa'i rtsa chen ni/
[15220] /grog mo'i 'khor dang 'dra ba'o/
[15221] /las byed rtsa ni gsum yod do/
[15222] /dpral ba yi ni dkyil 'khor na/
[15223] /dbus na gser gyi khab 'dra ba'i/
[15224] /rnam par phra ba'i rtsa gnas pa/
[15225] /de la yal ga bcu yod do/
[15226] /tsakra de yi g.yas g.yon nas/
[15227] /'dzin byed rgyu dang bcas pa yi/
[15228] /rtsa ni rnam pa gnyis 'char te/
[15229] /tsak+Shu lta byed dkar nag mtshams/
[15230] /g.yas g.yon gnyis na re re ste/
[15231] /g.yas na rnam par gnas pa ni/
[15232] /pad+ma mdzes pa lta bu dang*/
[15233] /dar dkar snal ma lta bu gnyis/
[15234] /rnam par 'char zhing gnas pa'o/
[15235] /de gnyis la yang lnga lnga'o/
[15236] /g.yon gyi rnam par gnas pa ni/
[15237] /rdo rje lta bu'i rtsa chen dang*/
[15238] /lcags kyu lta bu gnyis gnas so/
[15239] /de gnyis la yang lnga lnga'o/
[15240] /tsakra de yi dbus nyid nas/
[15241] /dpral ba'i g.yas g.yon gnyis po la/
[15242] /mu tig lta bu'i rtsa gnyis yod/
[15243] /de gnyis la yang lnga lnga'o/
[15244] /'khor lo rnam pa bzhi po las/
[15245] /lag sor lta bu'i rtsa rnams ni/
[15246] /mig  gi phugs kyi g.yas g.yon na/
[15247] /nya mo lta bu'i rtsa re ste/
[15248] /kha dog dmar po 'od zer 'bar/
[15249] /de gnyis la yang bcu bcu'o/
[15250] /tsakra de yi mdun rgyab nas/
[15251] /zla ba lta bu'i rtsa re ste/
[15252] /rtse ltag gnyis su rnam par 'thon/
[15253] /'od zer dkar po dri med cing*/
[15254] /de gnyis la yang bcu bcu'o/
[15255] /de nas 'khor lo'i mtshams nas ni/
[15256] /nya mig lta bu'i rtsa chen ni/
[15257] /rnam par 'khyil ba re re ste/
[15258] /sna yi g.yas g.yon tsak+Shu'i phugs/
[15259] /rnam par gnas pa re re'o/
[15260] /de gnyis la ni lnga lnga'o/
[15261] /'khor lo rim pa lnga pa las/
[15262] /sgyu ma lta bu'i rtsa chen ni/
[15263] /rnam par 'khyil ba'i sdong po gcig
[15264] /kha ni sdong po gnyis su ldan/
[15265] /gcig ni pad+ma lta bu ste/
[15266] /lce yi steng na rnam par gnas/
[15267] /de la yang ni gnyis gnyis so/
[15268] /bye ru'i mdog dang ldong ros mdog
[15269] /rnam pa gnyis ni gnas pa'o/
[15270] /de dag li ni bcu bcu'o/
[15271] /de yi rtsa yi stong zla ni/
[15272] /'dab ma ldan pa gsum ldan te/
[15273] /kha dog nag cing lcags kyu'i dbyibs/
[15274] /rnam pa gsum ni sgril ma'o/
[15275] /de dag la yang bcu bcu'o/
[15276] /rtsa yi rnam pa de dag ni/
[15277] /'byung ba'i thabs dang gnad kyi rgyu/
[15278] /sgrub pa pos ni shes par bya/
[15279] /rlung dang thig le 'du gnad dang*/
[15280] /shes pa'i rta dang dngas ma ni/
[15281] /rnam pa lnga lngar shes par bya/
[15282] /rlung dang mkhris pa bad kan dang*/
[15283] /'dus pa dang ni rnam pa bzhi/
[15284] /'dod chags sde dang gti mug dang*/
[15285] /khong khro las ni 'gyur ba ste/
[15286] /de dag rnams kyi mtshan nyid ni/
[15287] /re re la yang gsum gsum mo/
[15288] /yul dang dud tshod gnas rnams dang*/
[15289] 'jug par byed pa rnams yin no/
[15290] /rlung la rnam pa gnyis yin te/
[15291] /ye shes rlung dang las rlung ngo*/
[15292] /tsha ba dang ni grang ba'o/
[15293] /ye shes rlung ni bzhi yin no/
[15294] /rigs dang ye shes kha dog dang*/
[15295] /thig le dngos kyi rlung yin no/
[15296] /thig le la yang gnyis yin no/
[15297] /las kyi rgyu dang ye shes so/
[15298] /las la rnam pa gnyis yin no/
[15299] /'dzin pa'i rgyu dang skyed pa'i rgyu/
[15300] /ye shes la ni gnyis yin no/
[15301] /rlung gi gdangs dang 'od kyi rgyu/
[15302] /'du ba rnams ni gnyis yin te/
[15303] /tshang dang grang ba gnyis yin no/
[15304] /shes pa'i rta yang de dang 'dra/
[15305] /sdud byed yid dang shes rab bo/
[15306] /dngas ma yang ni rnam gnyis so/
[15307] /khrag dang chu ser sha rnams dang*/
[15308] /'od dang rlung gi kha dog go
[15309] /de ltar kun la shes par bya/
[15310] /zhes so/
[15311] /gsum pa gnad bye brag tu bstan pa'ang*/
[15312] de nyid las/
[15313] spyi gtsug bde ba'i tsakra la/
[15314] /lhag ma khyab kyis 'dab ma rnams/
[15315] /kun la snang ba yin pa la/
[15316] /rtsa yi rnam pa de dag la/
[15317] /gnas pa'i rlung dang thig le dang*/
[15318] /shes pa'i rta ni 'di ltar yod/
[15319] /gtem du rung ba'i rtsa bzhi la/
[15320] /shar du rung ba'i rtsa bzhi yod/
[15321] /snang ba'i thig le bzhi gnas pa'o/
[15322] /gtem du rung ba'i rlung sgo nas/
[15323] /'jug pa'i rtsa ni lnga bcu'o/
[15324] /thob pa'i 'bras bu de nyid do/
[15325] /rab tu brtan pa'i rtsa lnga las/
[15326] /shes pa'i dngas ma re re'o/
[15327] /de gtems drod kyi gdams ngag rdzogs/
[15328] /gnas pa'i rtsa ni sum cu gnyis/
[15329] /gsal ba'i rlung ni sum cu gnyis/
[15330] /cha dang cha yi snang ba las/
[15331] /'di dag rnams ni rdzogs pa'o/
[15332] /gtems na zlog par 'gyur ba yi/
[15333] /rtsa ni lnga bcu 'di dag las/
[15334] /rmugs pa'i rlung ni re re'o/
[15335] /'jug pa'i rlung ni de dag las/
[15336] /lhag ma rnams ni gzhi la gnas/
[15337] /rtsa yi rnam pa de dag la/
[15338] /'phar ba'i rtsa ni sum gnyis/
[15339] /rlung gi gdangs kyang de tsam mo/
[15340] /rtsa dang rlung gi cha dang ni/
[15341] /'khrul pa'i rlung yang de tsam mo/
[15342] /gnas pa'i rlung ni bdun phrag gnyis/
[15343] /lus la gnas shing rdzogs pa'o/
[15344] /bde ba'i rtsa ni de dag las/
[15345] /snang ba dang ni mi snang ba'i/
[15346] /'khrul pa'i rten yang de tsam mo/
[15347] /gseng na skyon 'gyur nyi shu brgyad/
[15348] /ma gseng skyon 'gyur bcu dgu'o/
[15349] /bsregs na skyon 'gyur bdun yod do/
[15350] /ma bsregs skyon 'gyur nyi shu'o/
[15351] /zhes so/
[15352] /bzhi pa rtsa'i 'khor lo 'dir 'du ba'i nad ji ltar bcos pa'i man ngag ni/
[15353] /gnad kyi yi ge las/
[15354] spyi bo'i gtsug ni drang po na/
[15355] /yi ge a ni gnas pa ste/
[15356] /sman skad gnyan gyi re thag yin/
[15357] /'di gtar snying gi rims nad phan/
[15358] /'di nas g.yas kyi tshon gang nas/
[15359] /yi ge kA ni gnas pa ste/
[15360] /'di ming bo d+hi g.yas pa zhes/
[15361] /'di gtar gzhogs g.yas na la phan/
[15362] /de g.yon tshon gang kI yig ste/
[15363] /'di ming bo d+hi g.yon pa zhes/
[15364] /'di gtar gzhogs g.yon na la phan/
[15365] /de nas sor bzhi mtshog ma'i steng*/
[15366] /ki gnas ral mig chen mo zhes/
[15367] /'di gtar mtshog ma 'thib la phan/
[15368] /de g.yas tshon gang bcal ba na/
[15369] /ku gnas dung rtsa 'khor ma zhes/
[15370] /'di gtar ldan g.yas nad la phan/
[15371] /de 'og tshon gang klu yig ste/
[15372] /dung rtsa 'greng du zhes bya ba/
[15373] /'di gtar ldan g.yon nad la phan/
[15374] /de nas tshon gang mdun ngos na/
[15375] /kyeh+ya gnas ral mig chung ngu zhes/
[15376] /'di gtar mig gi nad la phan/
[15377] /de yi g.yas kyi tshon gang na/
[15378] /kyeh+ya gnas mkhris rtsa ser po zhes/
[15379] /'di gtar dang ga 'grib la phan/
[15380] /de yi g.yon nas tshon gang na/
[15381] /ke gnas mkhris pa'i dong bu zhes/
[15382] /'di gtar kha kha'i nad la phan/
[15383] /de nas dpral ba'i dbus na ni/
[15384] /kA+ai gnas mkhris rtsa ser mdung yin/
[15385] /'di gtar chang gi nad la phan
[15386] /de g.yas mig gi phugs nas gyen/
[15387] /mtshon byed kA+o gnas mig rtsa 'greng*/
[15388] /'di gtar ling thog nad la phan/
[15389] /g.yon pa'i phug na ko yig gnas/
[15390] /mig rtsa 'phar ma zhes bya ba/
[15391] /'di gtar tshad pa'i nad la phan/
[15392] /de las gyen du tshon gang g.yas/
[15393] /kA gnas mig rtsa 'phred nyal zhes/
[15394] /g.yon 'phreng kaM gnas mi gtar ro/
[15395] /de nas phar bcal rtse 'dang g.yas/
[15396] /tha gnas gtar bas klad nad phan/
[15397] /rtse 'dang g.yon na yi ge thA/
[15398] /gtar bas mig ni lug la phan/
[15399] /mig phugs na thi gnas te/
[15400] /'di ming mig rtsa ldum bu yin/
[15401] /'di gtar mig rtsa'i nad la phan/
[15402] /g.yon gyi phugs na yi ge thI/
[15403] /'di ming mig rtsa gang po zhes/
[15404] /'di gtar mig ni rno bar byed/
[15405] lce steng g.yas phyogs ya rkan phyogs/
[15406] /dkar ba'i  rtsa chen gnyis na ni/
[15407] /thu dang thU gnyis 'khril ba'i tshul/
[15408] /'di ming lce rtsa nag po zhes/
[15409] /'di gtar lce phugs bros la phan/
[15410] /rnal 'byor pa yis gdon zhing bzlas/
[15411] /'dis ni 'byung ba 'khrugs pa sel/
[15412] /ces so/
[15413] /gsum pa nyams su blang tshul la/
[15414] spyi dang bye brag gnyis las/
[15415] dang po la gnad bzhi las 'dug stangs kyi gnad ni/
[15416] sku gsum gyi 'dug stangs la gnas pas chos nyid kyi bden pa khong du chud nas 'khor ba'i chos las grol ba'o/
[15417] /zhib tu 'ong tu 'chad do/
[15418] /rtsa'i gnad ni/
[15419] gcu ba dang gtems pa dang dkrugs pa la sogs pa mthong ba brgyud pa bzhin no/
[15420] /sgo'i gnas ni gzhigs stangs gsum ste/
[15421] 'khrul snang 'od gsal du bsgyur ba'o/
[15422] /gnyid dang rmi lam rgyas 'debs pa ni nyal lugs kyi gnad ces pas 'grub ste/
[15423] seng ge lta bur nyal bas gnyid 'od gsal du 'char ba'i gzhi byed/
[15424] /glang po lta bur nyal bas rmi lam gyi rtsa ba stongs pa'i lam sel/
[15425] de yang gti mug gi nyal lugs spangs pas 'od gsal mnyam pa'i don skye'o/
[15426] /'dod chags kyi nyal lugs spangs pas 'dod chags sel ba'i gzhi rnyed/
[15427] zhe sdang gi nyal lugs spangs pas chos nyid mnyam pa'i snyoms pa'o/
[15428] /de'ang rim pa ltar kha sbub pa dang*/
[15429] gan rkyal dang*/
[15430] g.yas steng du gdon pa spangs pa'o/
[15431] /de ltar spyi'i don bstan nas/
[15432] da ni bye brag tu nyams len dngos ni/
[15433] sngon 'gro dang dngos gzhi gnyis las/
[15434] sngon 'gro ni/
[15435] nyi ma gsum bzhi tsam du lus dal bar bya'o/
[15436] /de nas nyi ma gsum bzhir lus la mar sna tshogs pa'i bsku mnye bya zhing nyi ma la bsreg
[15437] /rkang mthil la chang bzang po byugs nas drag tu mnye/
[15438] de nas zhag gsum du yan lag thang bcad la gan rkyang la du nyal lo/
[15439] /des rtsa thams cad langs nas 'ong ste/
[15440] 'phar ba dang*/
[15441] rgal bar 'gyur ro/
[15442] /skyes pa'i g.yas 'phar drag pa la/
[15443] tsan+dan dang seng ldeng gi thang chu byugs la gyo mo 'jam pos phyi nas bsro'o/
[15444] /de ltar bya ba gnad che'o/
[15445] /gnyis pa dngos gzhi ni/
[15446] rlung la shis pa'i kha zas dang chang bzang po bag re bsten la/
[15447] skyes pa rnams kyis gzhogs g.yon 'og tu bcug nas nyam la/
[15448] bud med rnams kyis g.yas 'og tu bcug nas nyal bas rtsa so so'i las 'gyur bar byed pa'i gnad do/
[15449] /des rtsa 'phar zhing langs nas 'ong ste/
[15450] gang 'bar bskyen cing drag pa rnams la ru rta'i me rtsa 'jam tsam bya'o/
[15451] /lag pa'i srin lag gis/
[15452] g.yas kyi 'phar rtsa gang drag pa kun mnan te/
[15453] thog ma nem tsam pa las je drag je drag la mnan dus/
[15454] rlung nang du bstims la res phyir la drag tu phul/
[15455] res nang du rngub pa drag tu bya'o/
[15456] /de ltar byas pas shes pa nyogs kyis song dus langs la mgrin pa g.yas su gcus la/
[15457] lkog ma dpung pa g.yas pa'i steng du bzhag ste/
[15458] lag pa g.yas pas mgrin pa'i phyi rol nas/
[15459] rtsa 'phar zhan pa gyen du rgyu ba cig yod de/
[15460] de la thog ma sran ma bdun gyi ljid tsam du mnan no/
[15461] /de nas bags kyis je drag la bcu bzhi dang*/
[15462] nyer gcig gi ljid kyis mnan pas/
[15463] /dang po ban bun du 'gyur te/
[15464] las dang nyon mongs pa'i rtsa spong bar byed pa'i nyams so/
[15465] /de nas sang seng du snang ba dag 'ong ba ni ye shes kyi mthong ba rang bzhin gyi yul lo/
[15466] /de nas khral khrol du snang ba ni/
[15467] ye shes rnam par dag pa'i lam mngon du gyur pa'i nyams so/
[15468] /de ltar 'gyur ba'i dus na skabs su bla ma la gsol ba gdab pa dang lam ci rigs su bya'o/
[15469] /de ltar ma byas na rlung srog pa rtsar shor nas shes pa 'ur ba dag 'ong srid do/
[15470] /de nas thun du bcad la yun ring du byas pas/
[15471] 'od gsal chen po'i nyams res 'jog dang bcas pa 'char ro/
[15472] /de ltar rtag tu byas pas lus sbrid cing reg pa nyams par 'gyur ba ni rtsa'i yul stongs pa las byung bas/
[15473] mar nag dang gu gul sbyar ba'i bsku mnye bya'o/
[15474] /sems kyi rnam rtog sna tshogs kun 'gags nas 'od gsal chen po'i nyams la gnas pa ni/
[15475] ye shes chen po'i thig le gnad la phebs pa las byung ste/
[15476] 'di'i dus sems 'byung ba bzhi'i dra bar gzhug par bya zhing*/
[15477] rlung nang du dgug pa ni man ngag go
[15478] /'di la bde ba skye ba dang*/
[15479] skyes pa dang*/
[15480] brtan pa dang*/
[15481] khyad par gyi ye shes lam du 'byor pa la sogs par 'byung ba ni/
[15482] brtson 'grus kyi rim pa las byung ba'o/
[15483] /bud med rnams la g.yon nas bya'o/
[15484] /de yang rtsa'i yul la brten nas nyams su blang ba ni/
[15485] gtem pa dang*/
[15486] mnan pa dang*/
[15487] bskyil ba dang*/
[15488] gzir ba dang*/
[15489] gcun pa dang*/
[15490] gzhil ba dang*/
[15491] sba ba rnams su shes par bya ste/
[15492] de la sba ba ni ro ma'i gnad/
[15493] gcun pa ni rkyang ma'i gnad/
[15494] kun 'dar ma gzhil ba'i gnad/
[15495] rtsa phran rnams la gtem pa lus kyi gnad du bya ba dang*/
[15496] mnan pa ngag gi gnad du bya ba dang*/
[15497] bskyil pa sems kyi gnad du bya ba dang*/
[15498] gzir ba snang ba'i gnad du bya ba yin no/
[15499] /'dir yang lus kyi gnad kyis rtsa'i yul btsal ba dang*/
[15500] rlung gi gnad kyis rtsa'i lam bsal ba dang*/
[15501] rtsa'i 'gyu tshad kyis skye shi'i khungs brtag pa dang*/
[15502] rtsa'i ngo bos chos nyid skye ba'i dus bzung ba rnams su shes par bya'o/
[15503] /rtsa'i 'phel ba ni/
[15504] skyes bu lus la 'byung ba'i nad med pa na tshod dar la bab pa cig la/
[15505] nyin zhag phrugs gcig la/
[15506] rtsa'i 'gyu tshad drug khri bzhi stong dang brgyad brgya 'gyu la/
[15507] de yang 'phar ba drag zhan gyi stobs la nad dang gdon brtag
[15508] /rtsa'i grangs las tshe'i dus brtag
[15509] /rtsa'i 'gyur byed kyi 'phel 'grib las nad dang sdug bsngal gyi bye brag brtag
[15510] /rtsa'i sbom phra'i bye brag las las dang nyon mongs pa'i dus brtag
[15511] rtsa'i dal pa dang myur ba las ye shes skye ba'i dus ngos bzung*/
[15512] rtsa so so'i chag gan gyi mal las lus ngag yid kyi las brtag pa'o/
[15513] /de dag kyang lus dang*/
[15514] dus dang*/
[15515] yul gsum du ma sbyar na gtan la mi phebs so/
[15516] /grangs mang ba dang*/
[15517] nyung ba dang*/
[15518] 'phel 'grib kyis rlung mkhris bad kan gyi nad ngos gzung ba dang*/
[15519] nam gzhag gtan gyi tshe dang*/
[15520] bsod nams dang*/
[15521] longs spyod dang*/
[15522] dbang thang dang*/
[15523] dar rgud la sogs pa brtags pas/
[15524] 'byung ba rtsis sbyor gyi rten 'brel la mkhas par bya'o/
[15525] /de yang 'khor lo bzhi dus kyi bye brag dang sbyar la/
[15526] dpyid dus skyed byed/
[15527] /dbyar dran pa/
[15528] ston ro rnams/
[15529] dgun rtse mo'i 'khor lo lus dang*/
[15530] ngag dang*/
[15531] yid dang sems tha mi dad par sbyang ngo*/
[15532] /skyed byed du lus kyi 'khrul 'khor/
[15533] dran pa ngag
[15534] ro rnams su yid/
[15535] rtse mor sems kyi 'khrul 'khor la sbyar ro/
[15536] /skyed byed dang po'i 'khor lo'i lte bar yi ge a la brten nas bag chags tha dad pa stongs pa'i gnas pa chos nyid du sbyar/
[15537] dran par yig ge aM la brten nas chos nyid kyi gnas pa dang sbyar/
[15538] ro rnams su hU~M la brten nas rmi lam chos nyid kyi gnas pa dang sbyar/
[15539] rtse mo'i lte ba la ha la brten nas snyoms 'jug chos nyid kyi gnas pa dang sbyar ro/
[15540] /de ltar sbyor so bzhi'i dang por rtog pa tha dad pa sba ba'i dus la mkhas pas 'gyu ba rlung dang bsre/
[15541] gnyis par gti mug dran med du sba/
[15542] gsum par bag chags snga phyi rnams rang dag tu sba/
[15543] bzhi par dga' bde 'dzin med rang grol du sbas pas 'gro ba drug gi las dang bag chags rgyun chad pa'o/
[15544] /don gnyis pa brten pa rlung gi rab tu dbye ba ni/
[15545] thal 'gyur las/
[15546] rtsa la brten pa'i rlung dag ni/
[15547] nyi khri dang ni stong phrag gcig
[15548] /drug brgyad dag tu 'gyu ba ni/
[15549] /'gyu ba chen mo'i rlung du 'dod/
[15550] /de yi byed las rnam pa gnyis/
[15551] /gyen la rgyu dang thur du sel/
[15552] /bar na mkhas pas gnad nyid btsal/
[15553] /rtsa nas nges par 'gyu ba ni/
[15554] /'bum phrag gcig dang khri phrag gnyis/
[15555] /stong phrag drug dang brgya phrag drug
[15556] /rtsa nas nges par 'byung ba ste/
[15557] /'gyu ba chung ba'i rlung du 'dod/
[15558] /nad dang gdon dang tshe yi dus/
[15559] /mkhas pas shes par bya de yang*/
[15560] /de yi gnad kyis sbyor thabs 'bad/
[15561] /chen po la ni dus brtsi ste/
[15562] /mchog dang thun mong dngos grub brtag
[15563] /so so'i las kyi bye brag gis/
[15564] /las dang ye shes gnyis par dang*/
[15565] /nyon mongs rnams dang rtog med las/
[15566] /so so'i grangs dang tshad bzung ste/
[15567] /sgom pa pos ni rnam par sbyar/
[15568] /des ni so so'i rlung tshad zin/
[15569] /ces gsungs pas/
[15570] de'i don gtan la dbab pa la gsum ste/
[15571] 'gyu ba nges pa'i gnas spyir bstan pa/
[15572] 'pho ba nges pa'i gnas bye brag tu bshad pa/
[15573] ye shes dang las rlung nges pas mjug bsdu ba'o/
[15574] /dang po ni/
[15575] spyir lus la rtsa gnas/
[15576] rtsa la rlung gnas pas/
[15577] rlung la 'gyu ba che chung gnyis/
[15578] /phyi dang nang 'gyu ba yin no/
[15579] /de la 'gyu ba che ba'i rlung ni skyes bu dar la bab pa nad med pa gcig la/
[15580] nyin zhag phrug gcig la rlung nyi khri chig stong brgya phyi nang du 'gyu bar nges/
[15581] khyad par du kha sna ma gtogs pa rtsa'i nang na rtog pa dang ye shes kyi rten du 'gyu ba chung ba'i rlung 'phar rtsa nas 'gyu ba sdoms pas/
[15582] 'bum nyi khri dang drug stong drug brgya nang du 'gyu ba'o/
[15583] /'di dag gi dus su sna bug g.yas nas rgyu ba pho rlung*/
[15584] g.yon nas rgyu ba mo rlung*/
[15585] cha mnyam du rgyu ba ma ning gi rlung du 'gyur ro/
[15586] /de'ang 'byung ba lnga'i rlung sems nges pas dus bzhi'i 'pho dus la sbyar te/
[15587] skyes pas mo rlung dang*/
[15588] bud med kyis pho rlung dang*/
[15589] gnyis kas ma ning gi rlung la gtso cher sbyangs na ye shes kyi rlung 'byongs par sla ba yin no/
[15590] /de yang gyen rgyu/
[15591] thur sel/
[15592] mnyam gnas gsum gyi gnad las/
[15593] steng rlung mnan pa dang*/
[15594] 'og rlung bsdu ba dang*/
[15595] bar rlung bskyil ba gsum gyi gnad bya zhing*/
[15596] mda' ltar 'phang ba dang*/
[15597] lcags kyu ltar dgug pa dang*/
[15598] bum pa can du bskyil ba dang*/
[15599] chu srin chings su bsdams pa dang*/
[15600] ri bo ltar mnan pa dang*/
[15601] sbubs mchu ltar bsdu ba dang*/
[15602] rtsa gnas su dgram pa dang*/
[15603] rang gnas su gzhil ba dang*/
[15604] nam mkha' ltar chos nyid du la bzla ba'i gnad dang*/
[15605] dgus nyams su blang bar bya'o/
[15606] /gnyis pas 'pho ba nges pa'i gnad bye brag tu bshad pa ni/
[15607] dus bzhi'i rim pa ltar sbyar na/
[15608] dgun gyi zla ba gsum la chab rom lta bu'i rlung skye ba'i gnad kyis/
[15609] de nyid me rlung du song na tshe'i dus byed/
[15610] dpyid kyi dus na sa bon lta bu'i rlung skye ba'i gnad kyis de nyid chu'i rlung du 'gyur na tshe'i dus byed/
[15611] dbyar gyi dus na me stag lta bu'i rlung skye ba'i las kyi gnad kyis/
[15612] de nyid sa rlung du 'gyur na tshe'i dus byed/
[15613] ston gyi dus na me tog lta bu'i rlung gi las kyi gnad kyis rlung gi rlung du 'gyur na tshe'i dus byed pa'o/
[15614] /de dag gi rim pa ni/
[15615] nyin dus me rlung du gnas pas/
[15616] de chu rlung du 'gyur na lus la nad du 'gyur/
[15617] mtshan dus chu rlung du gnas pas/
[15618] de sa rlung du gyur na nad byed/
[15619] nang dus sa yin pas/
[15620] de rlung gi rlung du 'gyur na nad byed/
[15621] nub dus rlung yin pas de med rlung du gyur na nad du 'gro ba'o/
[15622] /de yang me rlung du gnas gyur pas mkhris pa'i nad 'gro la/
[15623] chu las bad kan dang*/
[15624] rlung las rlung nad dang*/
[15625] sa las ldan pa dang 'dus par byed pa'o/
[15626] /ldan pa ni/
[15627] nad gnyis 'dus la/
[15628] 'dus pa ni/
[15629] gsum pa la sogs pa 'dus pa'o/
[15630] /de yang chu'i rlung gis chu ser gyi ma dag pa dang dag byed du byed la/
[15631] chu'i sas khrag dang sha'i dag pa dang ma dag par byed/
[15632] chu'i mes chu 'gegs kyi las sdud pa dang 'byed par byed/
[15633] chu'i chus kha chu dang mig chu'i rgyu ba dang mi rgyu bar byed do/
[15634] /sa'i sas sha skyed la/
[15635] des tshil dang*/
[15636] rus dang*/
[15637] rkang mar dang*/
[15638] byang sems rim pa lngar skyed do/
[15639] /sa'i chus thig le'i las byed de/
[15640] dngul chu'i dum bu ltar gyur pas bu tsha mi 'byung la/
[15641] rta rnga'i mdud pa lta bus bu mo dang*/
[15642] mig ka chung lta bu las bu phor smin pa'i las byed do/
[15643] /sa'i mes drod skyed la/
[15644] des snod dang*/
[15645] don dang*/
[15646] 'phar shib tu byed pas/
[15647] skye rga na 'chi bzhi'i las su byed do/
[15648] /sa'i rlung gis stobs dang mdangs dang*/
[15649] sgul skyod dang*/
[15650] zha grum la sogs pa byed pa'o/
[15651] /me'i rtsa rlung gis rlangs par byas pas de'i smin so dri chu'i bye brag tu byung ste/
[15652] dri chu bsri ba dang*/
[15653] 'phrim pa dang*/
[15654] 'thor ba dang*/
[15655] khugs pa bzhi las/
[15656] skyes pa la dbang po ldang ba'i nus pa med pa dang*/
[15657] rtag tu rengs pa dang*/
[15658] dus ma yin par sa bon 'dzag pa dang*/
[15659] yul dang ma phrad na ldang la phrad na mi ldang ba dang*/
[15660] phrad na ldang bar byed la/
[15661] bud med la zla mtshan mi 'bab pas nad du 'grol ba dang*/
[15662] dus ma yin par 'dzag pa dang*/
[15663] zla ba gcig la lan 'ga' 'dzag par byed do/
[15664] /de'ang zla ba yar ngo'i tshes gnyis dang gsum la zla mtshan dri ma med pa 'dzag na bu phor 'phel la/
[15665] zla ba'i dkyil 'khor bco lnga sogs par 'dzag na bu mor 'phel la/
[15666] mar ngo la rtag tu 'dzag na bu dang mo spel mar smin par byed do/
[15667] /zla mtshan dring ba khrag mang ba nyi shu gnyis la'am lnga la rtag tu 'bab na bu tsha gang yang mi 'byung ngo*/
[15668] /sa'i rlung gis dbang po dang dbang rten skyed/
[15669] des las dang rtog pa du ma skyed do/
[15670] /rlung gi mes shes pa'i rtsal ba yang ba dang lci ba dang mched pa dang 'ur ba dang gang ba dang stongs pa skyed do/
[15671] /rlung gi rlung gis dbugs phyi nang du rgyu ba dang*/
[15672] bud med la bu tsha chags pa'i tshe na smig lo'i nad dang*/
[15673] skyes pa la chang gi nad du byed do/
[15674] /rlung gi chus rtog pa 'gag cing mi rtog par byed do/
[15675] /sa'i rlung gis yan lag 'phen sdud la sogs pa byed do/
[15676] /me'i rlung gis nyon mongs pa'i rtsal sna tshogs su byed do/
[15677] /rlung gi rlung dang me 'dres pas/
[15678] shes rab kyi rtsal sna tshogs dang*/
[15679] dpe'i 'byed ngo mtshar can dang*/
[15680] chos kyi tshig don la mkhas la/
[15681] bud med la sri zhu mkhas pa dang*/
[15682] lus ngag gi rnam 'gyur mkhas pa'o/
[15683] /de yang 'byung ba bzhi'i skye ba'i rim pa ni/
[15684] dbyar dgun ston dpyid bzhi'i las 'gyur bas/
[15685] 'byung ba'i gral 'pho ste/
[15686] na ba dang*/
[15687] tsha ba dang*/
[15688] 'chi ba dang*/
[15689] lus ngag yid kyi bya ba'i khyad par rnams ston par byed do/
[15690] /de yang 'byung ba'i gral nyams pa dang*/
[15691] log pa dang*/
[15692] 'grus pa dang*/
[15693] 'gyur bas/
[15694] 'gro ba'i tshe nyams pa dang*/
[15695] log pa dang*/
[15696] 'grus pa dang*/
[15697] 'gyur ba dag yin no/
[15698] /de yang 'das pa'i tshe ring na 'gyur bas sel la gnas pas 'gyur ba dag tu nges so/
[15699] /ma 'ongs pa'i tshe ring na 'phos pas sel la 'gyus pas gnas pa nyid du nges so/
[15700] /da lta'i thung na spur ba'i las dang brtsi ba'i 'gyur gyis shes par bya'o/
[15701] /nang gi 'pho ba nges pa'i tshad la/
[15702] de yang skyes bu na tshod dar la bab pa gcig zhag gcig la rlung gi grangs nyi khri chig stong drug brgya rgyu bas/
[15703] de yang chu tshod dang dbyu gu'i rtsis dang sbyar na/
[15704] zhag gcig la thun brgyad/
[15705] thun tshod sum cu rtsa gnyis/
[15706] /dbyu gu drug cu rtsa bzhi/
[15707] 'pho ba bcu drug ste/
[15708] 'pho ba re re la rlung stong dang sum brgya dang lnga bcu'o/
[15709] /dbyu gu re re la sum brgya dang sum cu so phyed dang brgyad brgyad rgyu'o/
[15710] /thun re re la nyi stong bdun brgya rgyu'o/
[15711] /de ltar zhag gcig la 'byung ba'i byed las bcu gnyis kyis phyer zug bcu gnyis su 'gyur la/
[15712] des rlung bcu gnyis su 'phel ba dang 'grib pa ltar ston to/
[15713] /de dag gi 'phel 'grib ni nyi ma ri rab la byang du 'gro ba dang*/
[15714] lhor 'gro ba nyin zhag la ring thung byung ba'i gnad de/
[15715] 'grel pa pad+ma dkar po las/
[15716] byang lhor bgrod tshe snon 'brid bya/
[15717] zhes kyang 'byung ngo*/
[15718] /nyi ma byang du 'gro ba'i zla ba re re la chu tshod gnyis gnyis kyis nyi ma ring la/
[15719] mtshan mo thung zhing*/
[15720] lhor bgrod pa'i tshe de gnyis go log pas nyin mo thung ba mtshan mo ring ngo*/
[15721] /de ltar na rlung gi rgyu ba drug brgya dang bdun cu rtsa lngas 'phel 'grib tu byed pa ni/
[15722] chu tshod re re'i dbang du brtsis pa'o/
[15723] /de yang lo gcig la zla ba bcu gnyis/
[15724] zhag gsum brgya dang drug cu/
[15725] za ma bdun brgya dang nyi shur brtsis pas/
[15726] nyin zhag gcig la dus bcu gnyis su brtsis pa'i stong dang dgu brgya sum cu so phyed dang gnyis la rtog pa glo bur ba 'gyu la/
[15727] stong dgu brgya nyer brgyad la ye shes dag pa'i tshad rgyu ba'i rlung bzung ste/
[15728] de ltar nyin lnga/
[15729] mtshan lnga/
[15730] nang nub gnyis te bcu gnyis kyi cha brtsis pas/
[15731] de yang nyin mtshan mnyam pa'i dus la brtsis pa ste/
[15732] ston dpyid kyi mnyam dus gnyis po nas nges par bzung la bya'o/
[15733] /zla ba rang la yang zhag 'phel 'grib kyi rtsis ni/
[15734] zla ba mo dang pho'i khyad par te/
[15735] zla ba mo drug la zhag nyer dgu las med/
[15736] pho drug la sum cu tham pa ste/
[15737] lo gcig la zhag drug gis ma tshang bas/
[15738] de ltar zla ba'i dbang btsan par byas na/
[15739] ston dpyid gnyis kyi 'bring po la nyin mtshan mnyam pa ni lhag ma phyed dang gsum lhag pa'i 'gres kyis shes so/
[15740] /'dul ba las kyang gso sbyong thub pa dang mi thub par brtsi ba yin no/
[15741] /de ltar rlung gi rtsis nges par zin pa ni phyi rol gyi lo dang zla bar sbyar nas/
[15742] nyin zhag gi dus kyis phye bas shes te/
[15743] de'i yul dbyar dgun ston dpyid bzhi la zla ba bcu gnyis su shar bas de'i 'khrul 'khor la ma log na snang ba thams cad gtan la phebs so/
[15744] /de yang thal 'gyur las/
[15745] zhig ni bcu phrag gsum la yang*/
[15746] /zla ba dag ni gcig yin no/
[15747] /de ltar bcu gnyis rdzogs pa las/
[15748] /lo ni gcig tu 'dod pa'o/
[15749] /nang dang dgongs mo bdun brgya dang*/
[15750] /nyi shu dag ni rdzogs pa la/
[15751] /zhag ni sum brgya drug cur 'dod/
[15752] /de rnams rdzogs pas lo gcig go
[15753] /zhag ni pho mo las kyis dbye/
[15754] /zla ba ston dpyid dbyar dang dgun/
[15755] /re re dag la gsum gsum gyis/
[15756] /'jug cing 'byung ba'i las rnams byed/
[15757] /byi ba glang dang stag nyid dang*/
[15758] /rna ring sbrul dang 'brug dang yang*/
[15759] /rta dang lug dang spre'u dang*/
[15760] /bya dang khyi phag bcu gnyis kyis/
[15761] /'byung ba'i rtsis rnams spel ba'o/
[15762] /zhes so/
[15763] /gsum pa ye shes dang las rlung nges pas mjug bsdu ba la gsum ste/
[15764] 'thad pa spyir dgod/
[15765] byed las so sor bshad/
[15766] 'gyur tshad gtan la dbab pa'o/
[15767] /dang po la 'thad pa dngos dang*/
[15768] de la rtsod pa spang ba gnyis las/
[15769] dang po ni/
[15770] lus la rtsa gnas/
[15771] de la rlung gnas/
[15772] rlung la ye shes dang las rlung gnyis su rgyu ba'o/
[15773] /ye shes kyi rlung gis mya ngan las 'das pa smin par byed la/
[15774] las rlung gis 'khor ba smin par byed pa'o/
[15775] /rtsod pa spang ba la/
[15776] rtsod pa dgod pa dang*/
[15777] lan gdab pa gnyis las/
[15778] dang po ni/
[15779] de yang rtsa nas 'gyu ba tsam du gcig pa las/
[15780] las dang ye shes gnyis so sor 'gyur ba ci yin/
[15781] yang na 'gyu ba mi 'dra ba gnyis su rigs la/
[15782] gcig yin na gnyis su mi 'thad la/
[15783] 'gyu ba tsam du ni gcig pas/
[15784] 'khor 'das gang rung gcig las mi rigs so zhe na/
[15785] lan ni 'gyu ba tsam du gcig kyang rtsa ma 'chus pa'i 'gyus pa las ye shes kyi rlung du song bas byed las bde dbang*/
[15786] stong pa dang*/
[15787] gsal bar stong pas ye shes kyi rlung zhes bya'o/
[15788] /rtsa'i gnas 'gyur 'chus pa las las kyi rlung du song bas byed las rnam rtog tha dad pa dang mi dge ba'i sbyor ba sna tshogs pa dang*/
[15789] mi gsal ba dang*/
[15790] bying ba dang*/
[15791] rgod pa dang*/
[15792] rmugs pa dang*/
[15793] 'khyil ba la sogs pa rlung nyams ngan pa skye ba'o/
[15794] /dper na ba tha ra'i bu gcig po nyid khros pas stag tu 'gyur la/
[15795] ma khros pas mir 'ong ba bzhin du/
[15796] rig pa'i gdangs dang lus kyi rtsa nas 'gyu ba'i rlung tsam du gcig kyang*/
[15797] rtsa 'chus ma 'chus las/
[15798] shes pa las su rung ba ye shes dang*/
[15799] ma rung ba las sam nyon mongs su 'gyur ba'i rtar byung bas skyon med do/
[15800] /gnyis pa byed las so sor bshad pa la gnyis te/
[15801] ye shes dang*/
[15802] las rlung gi byed las so/
[15803] /dang po ye shes kyi rlung gi byed las ye shes bzhi ste/
[15804] rlung de gnas pa'i cha nas gzhi gnas kyi ye shes kyi las byed la/
[15805] de byas pas cir snang yang gnas lugs kyi steng las/
[15806] gzhan du 'gyur mi srid do/
[15807] /de snang ba'i cha nas mtshan nyid 'dzin pa'i ye shes su byed la/
[15808] de byas pas so so'i rigs dang sku dang ye shes dang 'od dang kha dog tu gsal ba las 'da' mi srid/
[15809] de ltar gsal kyang de la zhen pa med pas ye shes zhes bya'o/
[15810] /de skye ba'i cha nas shes byas bsdus pa'i ye shes su byed la/
[15811] de byas pas rang gzhan gyi don thogs pa med par byed do/
[15812] /de byed kyang bya ba dang byed pa rang rgyud du mi ma yin no/
[15813] /'gyu ba'i cha nas shes pas bsdus pa'i ye shes su byed la/
[15814] de byas pas 'jig rten pa dang 'das pa'i shes pa'i bye brag sna tshogs pa byung ste/
[15815] de byung yang bdag dang bdag gir 'dzin pa ni ma yin no/
[15816] /de ltar bzhir nges pa ni rgyu'i dus yin la/
[15817] lam dus don dam pa'i 'byung ba bzhir byed la/
[15818] 'bras bu'i dus su sku bzhi'i ngo bor smin pa'o/
[15819] /de ltar gzhi lam 'bras bu gsum la ltos nas bcu gnyis su byung ba ni sangs rgyas kyi mdzad pa bcu gnyis su 'ong ba'i rgyu mtshan nges par byed pa'o/
[15820] /gnyis pa las kyi rlung gi byed pa'i las bzhi ni/
[15821] g.yas nas rgyu bas pho/
[15822] g.yon nas rgyu bas mo/
[15823] phyir 'ong bas snang ba sna tshogs la 'jug nang du 'gengs pas rtog tshogs sna tshogs su 'phro bar byed pa'o/
[15824] /g.yas g.yon gyi dus nges pa las pho dang mor smin pa ni pha dang ma'i dbang du byas pa'o/
[15825] /rang bzhin du g.yas nas rgyu bas 'pho ba'i las dang*/
[15826] las kyi mtha' nye bar byed la/
[15827] g.yon nas rgyu ba'i dus na 'dzin pa'i las su byed do/
[15828] /phyir 'gro ba dang nang du 'gengs pa ni 'gro 'ong gi dbang du byas pa ste/
[15829] phyir song bas dga' ba'i las su byed/
[15830] nang du 'ong bas mi dga' bar byed do/
[15831] /de gnyis kyang 'khor lo'i 'phro 'du'i gnad las nyin mtshan du byung ba'o/
[15832] /de'ang phyir 'gro ba'i cha las nyin mo'i snang ba byung*/
[15833] nang du 'gengs pa'i cha las mtshan mo'i snang bar byung ba'o/
[15834] /de ltar gnyis kyis byed pa'i las bzhi po gnyis gnyis su bgrangs pas brgyad du 'gyur ro/
[15835] /de dag kyang cha shas kyis bgrangs na nyi shu rtsa bzhir gnas so/
[15836] /las rlung gi bye brag las bcu gnyis ni 'gyus pa'i byed las bcu gnyis te/
[15837] lus 'phel 'grib kyi las byed do/
[15838] /des phyir lo bcu gnyis/
[15839] nang du zla ba bcu gnyis/
[15840] gsang bar dus bcu gnyis su byung ba'o/
[15841] /de nas 'khor ba'i las sna tshogs par las kyi rlung gis byed do/
[15842] /gsum pa 'gyur tshad ni/
[15843] de ltar lus su smin nas na tshod dar la bab pa gcig la nyin zhag phrugs gcig la 'byung bzhi so so'i rlung gi 'gyur tshad ni/
[15844] sa'i rlung la stong phrag lnga dang bzhi brgya/
[15845] chu dang*/
[15846] me dang*/
[15847] rlung gi rlung rnams la'ang lnga stong bzhi brgya bzhi brgya ste bsdoms pas/
[15848] nyi khri chig stong drug brgya ni dar la bab pa gcig gi 'gyu tshad nges pa'o/
[15849] /gzhon pa la so gnyis kyis ma tshang ba ni 'byung ba ma rgyas pas so/
[15850] /rlung gi 'byung ba bag la nyal ba'i tshe'i dus brtsi na/
[15851] rlung gi 'pho ba ring na tshe mthar skyol la/
[15852] thung na mi skyol ba'o/
[15853] /drag na bsod nams dang longs spyod dang ldan la/
[15854] zhen na nad mod la sdug bsngal lo/
[15855] /dal na 'khor du nad nyung*/
[15856] bul na lus la mtshon 'du zhing dge ba'i sems mi skye/
[15857] 'byil na rtag tu mi dge zhing 'tsher 'grib la gnas/
[15858] rgod na blo rgod cing 'gro ba mi byams so/
[15859] /yang rgas pa rnams la lnga bcu rtsa brgyad kyis ma tshang ba ni/
[15860] 'byung ba'i gral nyams pas lan te/
[15861] 'di ni rab tu rgod na tshe'i dus myur du byed/
[15862] bying na sdug bsngal zhing mya ngan dang smre sngags la spyod/
[15863] 'khyor na sems gnas lugs su mi phebs shing mi dge ba la spyod/
[15864] dal na tshe mthar rgyas shing rtag tu bde/
[15865] 'khyig na rtag tu dgra dang gleng co'i gzhi ma 'byung*/
[15866] 'khyog na rtag tu bya ba la dga' zhing tshe thung*/
[15867] 'gyur na longs spyod che zhing nad mod/
[15868] rgal na lus ngag gi las mi 'grub/
[15869] 'phel na zhi rgyas kyi las myur du 'grub/
[15870] mdor na lus la dgra dar zhing rtag tu sdug bsngal/
[15871] gseng na legs nyes ston pa'o/
[15872] /dar la bab pa las sum brgya ma tshang na lo gcig la tshe'i dus byed/
[15873] lnga bcu ma tshang na lo gnyis/
[15874] sum cu so gnyis ma tshang na lo gsum/
[15875] nyer gcig ma tshang na lo bzhi/
[15876] brgyad cha ma tshang na zla ba bdun/
[15877] drug cha ma tshang na zla ba lnga/
[15878] /bzhi cha ma tshang na zla ba gcig bcu cha ma tshang na zhag nyer dgu/
[15879] nyi shu ma tshang na bco brgyad/
[15880] sum cu ma tshang na bcu/
[15881] bzhi bcu ma tshang na bdun/
[15882] drug cu ma tshang na zhag lnga na'o/
[15883] /de ltar rlung gi rtsis sbyor la/
[15884] 'jig rten pa dang*/
[15885] 'das pa gnyis las/
[15886] 'jig rten pa'i tshe dang bsod nams dang*/
[15887] bde sdug la sogs pa'o/
[15888] /'das pa la/
[15889] 'gyur tshad dang 'pho dus gnyis las/
[15890] 'gyur tshad ni/
[15891] nyin mo'i cha la bcu gnyis su 'gyur la mtshan mo'i cha la bcu drug tu 'gyur ro/
[15892] /nyin mo ni 'byung ba'i byed las so sos bde sdug dang dge mi dge'i rtog tshogs du ma'i rta la rgyu ba'o/
[15893] /mtshan mo yang de dang 'dra ba las/
[15894] ye shes kyi rlung 'phel ba can du byed pa'o/
[15895] /'pho dus ni bshad zin to/
[15896] /don gsum pa gnas pa thig le'i rab tu dbye ba ni/
[15897] thal 'gyur las/
[15898] thig le'i chos nyid ston 'dod pas/
[15899] /don dam dang ni kun rdzob las/
[15900] /re zhig kun rdzobs thig le la/
[15901] /brten nas sangs rgyas 'dod pa yis/
[15902] /rig ma mtshan nyid rdzogs pa ni/
[15903] /lha dang lha min tshangs pa dang*/
[15904] /gal te rigs ngan mu stegs sam/
[15905] /mtshan nyid rdzogs pa dag mthong na/
[15906] /'gugs pa'i sbyor ba nges brtsams nas/
[15907] /bsten bya nyid dang rtsa rnams dang*/
[15908] /dmigs bya dag gi lus rdzogs bya/
[15909] /de nas kun rdzob thig le nyid/
[15910] /dbab cing gzung dang bzlog pa dang*/
[15911] /rtsa la gdab cing rlung la bsre/
[15912] /stong nyid bsten bya blo rjes bcad/
[15913] /lus dang sems nyid go bzlog bya/
[15914] /don dam thig le bsten pa yis/
[15915] /chos sku stong pa'i yul rnams rnyed/
[15916] /thig le stong pa'i sgron ma nyid/
[15917] /gtems te rig pa'i rtsal rnams sbyang*/
[15918] /nyin mtshan med par goms sbyong na/
[15919] /'di nyid rtsol bral mngon du snang*/
[15920] /des ni 'byongs pa'i tshad yin no/
[15921] /zhes gsungs te/