[15922] gsang sngags kyi nye lam ni rtsa thig rlung gsum gnad bstun pa yin la/
[15923] 'di la rtsol bcas spros pa can gyi lugs dang*/
[15924] rtsol med spros pa dang bral ba'i lugs gnyis yin no/
[15925] /spros bcos rnams kyis rtsa rlung rags pas 'bad rtsol gyis lam du byed pa las/
[15926] re zhig kun rdzob kyi thig le rnal 'byor du byed pas*/
[15927] rig ma btsal ba dang*/
[15928] 'gugs pa dang*/
[15929] bsten pa dang*/
[15930] rtsa btsal ba dang*/
[15931] gzung ba dang*/
[15932] sbyor ba bya ba dang*/
[15933] dngos gzhi thig le dbab pa dang*/
[15934] gzung ba dang*/
[15935] bzlog pa dang*/
[15936] rtsal gdab pa dang*/
[15937] rlung dang bsre ba dang*/
[15938] chos nyid du la bzla ba dang*/
[15939] rjes la nyams brtag pa dang*/
[15940] lus sems go bzlog pa'i nyams bsten pa la sogs pa ni gong du dbang gsum pa'i skabs su zhib tu spros zin te/
[15941] de yang las rlung gi dus na thig le gzung ba dang*/
[15942] ye shes kyi dus na thig le bzlog cing rtsal gdab pa ni gnad yang dag pa'o/
[15943] /spros pa med pa'i rnal 'byor pas/
[15944] /'od gsal gyi thig le mngon sum lam du byed pas/
[15945] 'dug stangs dang gzigs stangs nges pas/
[15946] las dang po'i dus na thig le stong pa'i sgron ma gtems la bsgoms pas/
[15947] 'od gsal gyi snang ba nyin mtshan 'dres pa la spyod do/
[15948] /de yang kun rdzob kyi thig le ro ma na gnas la/
[15949] de lam du byed pa zung 'jug yab yum gyi thabs yin zhing*/
[15950] g.yon na rang bzhin gyi thig le dngas ma phra mo'i gdangs la 'od kyi rang gdangs su gnas pa tsam ste/
[15951] kha sbyar gyi bde ba'i ngo bo stong par bsgyur ba'i don no/
[15952] /dbus na chos sku'i thig le spros bral 'od gsal dag pa rang byung ye shes kyi sgron ma 'bar ba'i gzhir gnas so/
[15953] /'di nyid rgyas par 'og tu 'chad do/
[15954] /de yang mu tig 'phreng ba las/
[15955] rtsa rnams nas ni thig le ste/
[15956] /phra dang 'khyug pa'i bdag nyid can/
[15957] /'od zer nyid kyis mdzes pa'o/
[15958] /de yang cha ni gsum pa ste/
[15959] /g.yas dang g.yon dang dbus ma'o/
[15960] /g.yas pa kun rdzob thig le ste/
[15961] /bde ba chen po'i yan gal can/
[15962] /bde ba 'dus pa'i 'byung gnas ni/
[15963] /sangs rgyas kun gyi gsang chen yin/
[15964] /thabs kyis mtshon pa'i rang bzhin no/
[15965] /don dam chos sku'i rang bzhin can/
[15966] /stong gsal thig le nyag gcig ni/
[15967] /dbus na gnas shing rang bzhin gsal/
[15968] /spro bsdu smra bsam yul las 'das/
[15969] /bags kyis rnam par rtog pa bral/
[15970] /yod med mtha' gnyis rnam par bsal/
[15971] /rtag chad mu la gnas pa med/
[15972] /rnam par rtog med lhun gyis grub/
[15973] /brjod pa med cing ngang gis stong*/
[15974] /don dam dngos po'i thig le'o/
[15975] /g.yon na rang bzhin thig le gnas/
[15976] /bde ba zung 'jug gnyis khyab ste/
[15977] /rab tu gnas pa ma yin par/
[15978] /kha sbyar nyid kyis bde ba 'thob/
[15979] /phyag rgya chen po nyid kyi rgyu/
[15980] /bde chen ye shes chen po'i lam/
[15981] /gsang sngags kun bdag dkyil 'khor yin/
[15982] /'khor ba skyob pa'i thabs chen po/
[15983] /gsang ba'i ye gdangs 'bar ba'i 'od/
[15984] /de ni bde chen ngo bo'o/
[15985] /zhes so/
[15986] /de ltar 'bad bcas rags pa sbyang ba dang*/
[15987] /'bad med rang gzhag rnam pa gnyis ka theg pa 'dir gsungs la/
[15988] /khyad par du blo yang rab rnams la/
[15989] /lus ngag gi gnad gzir bas sems zhar la grol nas/
[15990] ye shes dngos su snang bas sku gsum lam du byed pa thig le bla na med pa'i gnad gsungs pas theg pa kun gyis 'phags pa'i gnad do/
[15991] /theg pa'i chog rin po che'i mdzod las/
[15992] gnad nges pa bye brag tu bshad pa ste rim khang bcu gnyis pa'o/
[15993] /de ltar bag chags kyi lus grub tshul du dbye ba dang bcas pa bstan nas/
[15994] da ni ye shes kyi rten sgron ma bzhi'i rnam par dbye ba cha dang bcas pa brjod pa la gnyis te/
[15995] sgron ma bzhi'i ngo bo mdor bstan pa dang*/
[15996] rang bzhin rgyas par bshad pa'o/
[15997] /dang po ni/
[15998] lus thog ma 'chags pa'i dus na chu la brten nas sngon du chags pa'i skyed byed kyi rtsa'i mdud pa'i nang du sgron ma'i spyan dang*/
[15999] 'byung ba'i spyan gnyis sngon du chags nas/
[16000] 'byung ba'i spyan las 'byung bzhi'i lus grub tshul sngar bshad do/
[16001] /sgron ma'i spyan las ye shes kyi snang ba 'od dang thig le dang sku la sogs pa'i rang bzhin don dam pa mya ngan las 'das pa'i gzhir mig gnyis kyi a 'bras kyi dkyil du rtsa ba men gyi rwa 'dra ba rtsa ba phra la rtse mo kha che ba gnyis chags te/
[16002] rgyang zhag chu'i sgron ma zhes bya'o/
[16003] /de la brten nas thig le stong pa'i sgron ma dang*/
[16004] shes rab rang byung gi sgron ma dang*/
[16005] dbyings rnam par dag pa'i sgron ma dang bzhir byung ste/
[16006] mu tig 'phreng ba las/
[16007] 'gro ba'i lam ni 'char byed sgo/
[16008] /de nyid g.yas gnyis g.yon gnyis dbus/
[16009] /sgron ma 'bar ba'i tshul du gnas/
[16010] /thig le stong pa'i sgron ma dang*/
[16011] /dag pa dbyings kyi sgron ma dang*/
[16012] /shes rab rang byung nyid dang ni/
[16013] /rgyang zhags chu yi sgron ma ni/
[16014] /mthong byed yul la snang ba'o/
[16015] /zhes pa dang*/
[16016] rang shar las/
[16017] sgron ma rnam bzhi'i 'di lta ste/
[16018] /thig le stong pa'i sgron ma dang*/
[16019] /rig pa dbyings kyi sgron ma dang*/
[16020] /shes rab rang byung sgron ma dang*/
[16021] /rgyang zhag chu yi sgron ma rnams/
[16022] /sems can kun la gnas pa'o/
[16023] /zhes so/
[16024] /de yang don dam gyi 'byung bzhi dag pas sgron ma bzhir smin te/
[16025] las rlung dag cing ye shes kyi rlung gi cha las/
[16026] rgyang zhags
[16027] sde
[16028] ye shes kyi rlung gis khams rgyang zhags
[16029] dge
[16030] la sogs pa bzhi byung ba las/
[16031] kyi rten chung ngur ri dang khang khyim la sogs pa chen po rnams snang ba ni/
[16032] rlung gi cha'i phra zhib las byung ba'o/
[16033] /de la rgyang zhags dngos ni/
[16034] 'od rtsa dag pa ye shes kyi snang ba 'dzin la/
[16035] de'i rten gyi 'khrul snang gi snang ba mthong bas/
[16036] rten dang brten pa ste/
[16037] cha gnyis su shes rab dang ldan pa rnams kyis dpyad na rtogs par bya'o/
[16038] /de yang sgron ma bzhi ni/
[16039] 'khor ba'i 'khrul snang 'khrul sems dang tha dad/
[16040] 'das pa'i cha 'dzin pa'i phyir ro/
[16041] /gnad 'di gal po che'o/
[16042] /phyin chad 'di gnyis kyi khyad shes pa dag byung srid na kho bo'i gnad yin par rig par bya'o/
[16043] /thig le stong pa'i sgron ma ni/
[16044] thig le zlum po 'od lnga'i mu khyud can te las rlung dag pa'i cha las byung ba'o/
[16045] /de las shes rab rang byung gi sgron ma dang*/
[16046] dbyings rnam dag gi sgron ma gnyis byung ste/
[16047] shes rab la bo ngo dang*/
[16048] rtsal dang*/
[16049] gdangs gsum las/
[16050] ngo bo ni/
[16051] rgyang zhags gzigs stangs kyi gnad las thig le stong pa'i sgron ma la gtad dus nang gi rig pa dngas sangs rang gsal du myong ba de yin no/
[16052] /rtsal las phyir gsal yul shes kyi shes rab rno ba myur ba/
[16053] tshig don klong rdol du 'char ba rnams so/
[16054] /gdangs ni rdo rje lu gu rgyud kyi snang ba gser gyi skud pa lding ba lta bu'o/
[16055] /'di dag ma phyed na/
[16056] res shes pa la shes rab rang byung gi sgron mar btags/
[16057] res nang gi gdangs la btags/
[16058] res lu gu rgyud la btags pas mgo rmongs par zad do/
[16059] /dbyings kyi sgron ma la phyi nang gnyis las/
[16060] phyi nam mkha' dag pa'i dkyil na 'od gdangs sngo ri ba cig thog mar snang ba'o/
[16061] /nang de las mched pa ltar shar te/
[16062] 'od lnga'i mdangs kha dog lngar gsal ba'o/
[16063] /de'ang*/
[16064] dbyings ni phyi dang nang du ste/
[16065] phyi ni sprin bral mkha' la 'dzin/
[16066] /nang dbyings sgron ma dag tu'o/
[16067] /zhes bshad do/
[16068] /'di la'ang kha cig phyi nam mkha' sprin med rkyang pa de la ngos 'dzin pa shin tu mi rigs te/
[16069] nam mkha' de skyes bu dang 'brel ba ma grub la/
[16070] sgron ma skyes bu yod med kyi rjes su byed pa'i phyir ro/
[16071] /'dir nang gi nam mkha'i gdangs sngo ba de phyir shar ba la phyi'i dbyings zhes bya'o/
[16072] /des nam mkha' go 'byed 'char gzhi'i sa cha tsam las dbyings dngos ma yin no/
[16073] /dngos ni mthing ga yin la/
[16074] dbyings nang gi nang dbyings te/
[16075] de ltar na dbyings de las snang ba de byung bar snang bas 'di gnyis la phyi dbyings nang dbyings zhes so sor brjod kyang 'ja' 'od kyi khur khyim du mi gsal ba gsal bar go 'phos pa tsam du shes par bya'o/
[16076] /nang tshur la byas phyi phar la byas pa lta bu ma yin gyi/
[16077] de las de byung bar snang ba'i phyi nang du shes so/
[16078] /'od lngar gsal ba yang sems nyid rang bzhin gyis 'od gsal ba'i rang gdangs shar ba ste/
[16079] de nyid la dngos po'i dri ma dang yid dpyod shes rab kyi dri ma dang*/
[16080] ngan rtog sems kyi dri mas rnams par dag pa'o/
[16081] /sgron ma ni/
[16082] snang ba de mthong dus/
[16083] las dang bag chags kyi mun pa sel ba'i cha nas brjod do/
[16084] /de la sgron ma bzhi'i dang po 'khor lo bzhi las dngas mar 'dus pa ni/
[16085] skyed byed thog mar rlung gis gong nas gong du ma'i mngal du 'phen pas na rgyang zhes bya ste ring mo zhig nas ma'i mngal du rgyu rkyen gyi dang ma'i dbus sa 'jug pa mtshon la/
[16086] dran pa rlung sems rgyu rkyen dang bcas pa bzhi gcig tu bsdus te/
[16087] 'ching bar byed pas zhag zhes bya'o/
[16088] /ro rnams su ro drug gi bde bas 'phel zhing dngas ma'i spyan rgyas par byed pas chu'i zhes bya la/
[16089] rtse mor dbang po lnga'i las kyi bye brag dang ye shes lnga'i bye brag la mngon par rtogs te chos nyid dbang po'i yul la dngos su shar bas 'khor ba'i mun pa sel ba'i phyir sgron ma zhes bya'o/
[16090] /thig le stong pa'i sgron ma las/
[16091] kun rdzob rgyu'i thig le dang sbyar na/
[16092] thig ni 'dug stangs kyis dngas ma 'bebs pa'o/
[16093] /le ni ngag gi hU~M la sogs pas gsang bar bzung nas ye shes ngos 'dzin pa'o/
[16094] /stong pa ni thig le bzlog nas rtsal gdab pa dang rlung dang bsre bas bde ba stong par la bzla ba sems kyi las so/
[16095] /sgron ma ni de'i don gyis mun pa sel ba'o/
[16096] /don dam ye shes kyi thig le dang sbyar na thig le ni lta stangs kyi gzigs stangs rig pa rang gi ngo bo mi 'gyur ba gsum mo/
[16097] /le ni/
[16098] snang ba 'od kyi mu khyud zlum por shar ba'o/
[16099] /stong pa ni/
[16100] snang ba de dngos po dang mtshan mar ma grub pas 'byung bzhi'i gnod pa med/
[16101] rang snang yin pas bstan yang mi gzhan gyis mi mthong*/
[16102] /'od gsal yin pas spros pa'i mtha' dang bral zhing ma rig gi mun pa sel ba'o/
[16103] /sgron ma ni/
[16104] 'khor ba'i mun pa sel ba'o/
[16105] /shes bar rang byung gi sgron ma las/
[16106] ngo bo rtogs tshad dang sbyar na/
[16107] rlung gnas pa rtsa'i gnad gtso bas na shes zhes bya'o/
[16108] /rlung gi 'phen sdud grangs kyi gnad gtso bas rab ces bya'o/
[16109] /chos nyid las byung zhing chos nyid la gnas pas/
[16110] dbang po rab skad cig gsum la grol ba'i char byung bas rang byung zhes bya'o/
[16111] /rlung zad de dbyings su grol bas sgron ma zhes bya'o/
[16112] /snang ba 'od gsal dang sbyar na/
[16113] nang ye shes kyis rang gdangs rang rig dbang po'i yul la shar bas shes zhes pa'o/
[16114] /shar snang lu rgyu rgyud thig le thig phran dang bcas pa de 'khrul snang thams cad zad par gyi skye mched du ches 'phags pa rab ces bya'o/
[16115] /'di'i nang du zad par yi ge dang*/
[16116] phyag mtshan dang*/
[16117] sku la sogs pa snang la/
[16118] sa la sogs pa bcu zad dus mngon par snang ste/
[16119] 'khrul pa dang lhan cig dbang po la snang du mi rung bas zad par gyi ye shes zhes gsungs pa yin no/
[16120] /snang ba de dang de'i dus kyi rigs pa'i gzhi snang shes rab dang bcas pa gzhan nas ma byung bar rang las shar bas rang zhes bya'o/
[16121] /byung ba ni de dang 'brel pa grub pa ste/
[16122] rig pa las rang snang shar du byung ba'o/
[16123] /sgron ma ni/
[16124] sems sems byung gi mun pa sems ba las de skad brjod pa'o/
[16125] /dbyings rnam dag gi sgron ma ni mngon sum gyi gnad mthong ba las byung ba ste/
[16126] de yang 'od lnga'i 'char gzhi yin pas dbyings zhes bya'o/
[16127] /snang ba'o 'od du shar dus 'byung ba rdos bcas dag pas rnam par dag pa zhes bya'o/
[16128] /de nyid mthong bas rdos bcas 'od lus su bsgyur te 'khor ba'i mun pa sel bas sgron ma zhes bya'o/
[16129] /rim pas nyams len dang sbyar na/
[16130] sngon du lus ngag yid gsum gzhi 'chos pas na dbyings zhes bya ste/
[16131] dang po lus kyi gnad ma gzir na ye shes dbang du mi 'dus/
[16132] ngag gi gnad ma gzir na brjod du med pa'i don mi rnyed/
[16133] yid kyi gnad ma gzir na 'gyu ba rang rgyud mi chod la/
[16134] gzir na de dag 'grub pa'o/
[16135] /mngon sum rang thog gi lam gtso che bas rnam par zhes bya'o/
[16136] /sgo'i gnad kyis dbyings mthong zhing 'khrul snang 'gag par byed pas dag pa zhes bya'o/
[16137] /de yang 'char byed sgo'i gnad kyis chos nyid kyi dbyings mthongs zhing gtan la phebs/
[16138] snang ba yul gyi gnad kyis cir snang chos nyid las 'chugs sa med/
[16139] gzer gdab pa rlung gi gnad kyis rnam rtog tha dad pa 'gag
[16140] 'char byed 'od gsal gyi gnad kyis phra rags kyi 'byung ba log
[16141] chos nyid mngon sum gyi snang ba mthong ba'i gnad kyis yid dpyod tshig gis chos nyid kyi don mjal ba'i lta sgom spyod 'bras kyi 'phreng thag chad/
[16142] nyams gong 'phel gyi snang ba mthong bas 'khrul snang ma dag pa'i bems rig rang 'gag
[16143] /rig pa tshad phebs kyi snang ba mthong bas gzugs sku gnyis la longs spyod/
[16144] chos nyid zad pa'i snang ba mthong bas sku gsum rang rgyud kyi bcings pa las grol/
[16145] de ltar 'bras bu lam du byas pas rgyu 'bras gdod kyis rtsol sgrub tu byed theg pa kun las 'phags pa yin no/
[16146] /sgron ma ni kha khyer sgron pa dang 'dra ste nyams su len pa'i gnad kyi cha lag tu mthar rten gyi man ngag bzhir bstan pa'o/
[16147] /de'ang mi 'gyur ba gsum la gzhi bcas pas rtog pa'i 'phel zad de chos nyid dang rang gi snang ba las 'gro sa med/
[16148] sdod pa gsum ga tshad bzung bas lus ngag yid gsum khams gsum du mi ldog par ngo shes/
[16149] thob pa gsum gyi gzer thebs pas rgyu rkyen rlung sems bzhi'i 'brel thag bcad de phyin chad de bzhi lhan cig 'tshog mi srid/
[16150] gdeng bzhis grol tshad zin pas 'khor 'das la re dogs med de gtan yul chos nyid kyi dbyings su phyin pa'o/
[16151] /de ltar sgron ma bzhi med na 'khor 'das kyi 'brel pa mi chod la/
[16152] lus ngag yid sems bzhi rtag tu 'khor ba 'khyams pa las sgron ma bzhi yod par ngo shes thag chod nyams su blangs pas thar pa'i byang chub thob pa'o/
[16153] /de yang sgron ma bzhi yod pas/
[16154] gzhi smin byed dbang bzhis rang rgyud sbyangs nas/
[16155] lam snang ba bzhi tshad du phyin te/'bras bu sku bzhi dbyings su 'khyil ba de'i gnad las byung ba'o/
[16156] /de'ang rin po che bum pa'i dgongs pa tsit+ta rin po che snying gi bum pa na rang byung gi sgron me nam mkha' ltar gnas pa/
[16157] bar gyi kha'i 'brel thag gi nam mkha' ltar sgron ma bzhis mtshams sbyar bas/
[16158] phyi'i nam mkha' chen po ltar ka dag dbyings kyi grol sar ma bu sprad de/
[16159] tshad la phebs sam bar do rang gsal gyi chos nyid shar dus rdos bcas lus kyi bum pa chag pas/
[16160] lhun grub rin po che gsang ba'i sbubs la zang thal ba ni sgron ma bzhi'i chos nyid nyams su blangs pa las byung ba'o/
[16161] /'dir yang bsdus bas sgron ma bzhi'i rnam grangs bshad na/
[16162] sgron ma bzhi po de don dam gyi 'byung bar 'dus pa las/
[16163] rgyang zhags su smin pa ste/
[16164] gzugs kyi rnam pa rgyang ring po nas mthong bas na rgyang zhes bya la/
[16165] de nyid 'byung ba rlung las byung bas na skyod pa thogs pa med par byed pa'o/
[16166] /rgyang ring po'i gzugs 'dzin pas na zhags zhes bya'o/
[16167] /kha dog dang dbyibs la sogs pa la 'jug pa 'byung ba chu'i cha la chu zhes bya'o/
[16168] /dbang po dang rigs dang longs spyod la sogs pa'i yul la mched pas me dang chos mthun pa'i phyir sgron ma zhes bya'o/
[16169] /thig le ni/
[16170] gzhi gnas kyi ye shes te/
[16171] de nyid mngon du snang yang ka dag gi ye shes su gnas pas rang bzhin lhun grub spros bral phyogs ris las 'das te/
[16172] kun khyab kyi ye shes su gnas pas mi 'gyur ba'i gzhi'o/
[16173] /stong pa ni/
[16174] mtshan nyid 'dzin pa'i ye shes su snang bas dngos po rang rgyud du 'dzin pa'i chos kyang stong ste/
[16175] stong nyid 'od gsal gyi 'char gzhi me long lta bu'i ye shes su gsal la/
[16176] phyogs dang ris dang dbus dang mtha' mi dmigs par stong pas nyams pa nyid kyi ye shes su gnas la/
[16177] stong nyid phyogs ris med pa'i ngang la blo rtog tha dad kun nub nas so sor rtog pa'i ye shes su ma 'gags shing*/
[16178] stong pa 'bad rtsol las 'das pas bya ba grub pa'i ye shes su grol te/
[16179] stong nyid gcig gi dkyil 'khor las ma g.yos pas chos kyi dbyings kyi ye shes 'dus pas/
[16180] spros pa dang bral ba'i ye shes zhes bya'o/
[16181] /sgron ma ni/
[16182] shes pas bsdus pa'i ye shes te/
[16183] de'ang spang du med pa'i chos nyid la mu mtha' dang bral ba'i 'jig rten pa'i shes pas bsdus pa'i ye shes dang*/
[16184] gzhi la gang yang spong mi dgos ye nas yang dag pa'i chos nyid la bsgrub tu med pas 'das pas bsdus pa'i shes pa'i ye shes dang*/
[16185] ma bcos lhug pa'i rtsa ba mthong bas shes byas bsdus pa'i ye shes dang*/
[16186] 'od gsal dbang po'i mngon sum du mthong ba lta bas bsdus pa'i ye shes dang*/
[16187] yul dang rnam pa ji lta ba dang ji snyed pa mthong ba mkhyen pas bsdus pa'i ye shes rnams so/
[16188] /shes rab rang byung gi sgron ma'i shes pa ni/
[16189] 'gyu ba dang*/
[16190] dran pa dang*/
[16191] rtog pa dang*/
[16192] bsam pa rnams so/
[16193] /'gyu ba las rlung dang yid kyi 'gyu ba gnyis las/
[16194] rlung ni sngar bstan zin la/
[16195] yid kyi 'gyu ba ni drug ste/
[16196] kun tu tshol ba'i yid kyi 'gyu bas/
[16197] las dang nyon mongs pa tha dad pa'i rgyu dang*/
[16198] rkyen dang*/
[16199] byed pa dang 'bras bu rnams su 'byung ba'o/
[16200] /gtan la 'bebs pa'i yid kyi 'gyu bas/
[16201] phyi nang kun la 'gyus pas nga dang*/
[16202] bdag dang*/
[16203] gzhan dang*/
[16204] gnyis ka dang*/
[16205] gnyis ka ma yin par byung ba'o/
[16206] /nges pa 'jog pa'i yid kyi 'gyu bas/
[16207] gcig dang gnyis la sogs pa la sems te 'gyus pas/
[16208] rang dang*/
[16209] gzhan dang*/
[16210] snang stong dang*/
[16211] so so'i bye brag ma 'dres thams cad la 'jug cing 'dzin pa'o/
[16212] /yid kyi rnam par shes pa'i 'gyu bas yul mi 'dra ba tha dad pa la shes pa gcig gis snang tshul sna tshogs par snyam byed dang yid gnyis la sogs par byed do/
[16213] /nyon mongs pa can gyi yid kyi 'gyu bas/
[16214] 'dod pa dang*/
[16215] rmugs pa dang*/
[16216] sdang ba dang*/
[16217] chags pa dang*/
[16218] zhen pa dang*/
[16219] mi shes pa la sogs pa'i rgyu dang*/
[16220] rkyen dang*/
[16221] ngo bo dang*/
[16222] bye brag tu byung ba'o/
[16223] /'gyu byed 'dzin pa'i yid kyi 'gyu bas/
[16224] 'das pa dang*/
[16225] ma 'ongs pa dang*/
[16226] da lta'i dngos po dang*/
[16227] rjes su 'gyus pas 'khor ba'i las dang*/
[16228] rnam smin sna tshogs sog pa'o/
[16229] /dran pa dang*/
[16230] bag la nyal sna tshogs pa'i rgyu rkyen dang byed pa du ma las de ltar btags so/
[16231] /kha cig yid ces gcig brjod pas chog mod/
[16232] dbye ba du mas mi rigs so snyam na/
[16233] sems byung zhes gcig tu bsdus pas chog mod/
[16234] lnga bcu rtsa gcig tu dbye bar mi rigs so zhes mtshungs so/
[16235] /de nas dbye bsdu ji tsam yang cha shas la ltos nas 'gal ba med do/
[16236] /dbyings rnam par dag pa'i sgron ma ni/
[16237] 'od dang sku'i 'char byed 'dus pa ste/
[16238] de yang kha dog rnam lnga 'dus pa'i khyab byed mthing ga 'gyur ba med pa rdo rje'i ra bas kun nas bskor bas rdo rje la gu rgyud la 'chugs sa med pa'o/
[16239] /de'i nang du 'od kyi sku 'od zer 'phro ba snang bas/
[16240] chos nyid kyi bar do 'dir chod de mngon par rdzogs par sangs rgya'o/
[16241] /'od kyi snang ba gyen 'greng dang rtsibs shar dang mu khyud du snang bas 'khrul snang rang 'gags te ye shes su gsal ba'o/
[16242] /de dag las 'od kyi sngan ba dum bu dang*/
[16243] snam bu dang*/
[16244] gru chad du snang ste dbyings phyi nang 'dres pas ye shes la bar mtshams med pa'o/
[16245] /de las mig tshags dang*/
[16246] mig mangs dang*/
[16247] mig mangs ris dang*/
[16248] dra ba dang*/
[16249] dra ba phyed pa dang*/
[16250] me tog dang*/
[16251] pad+ma stong ldan dang*/
[16252] mkhar thab dang*/
[16253] za 'og gi gur khyim ltar shar bas chos nyid kyi snang ba lam du byed pa'o/
[16254] /de yang sgron ma bzhis lam gyi snang ba bzhi'i rtags tshad nges par byed do/
[16255] /rgyang zhags kyis chos nyid mngon sum gyi snang ba mthong bas grub mtha' 'dod rgyal du 'dzin pa las blo ldog
[16256] /thig le stong pas nyams gong 'phel du mthong bas bde ba rang rgyud du 'dzin pa'i snang ba las blo ldog
[16257] /dbyings rnam par dag pas rig pa tshad phebs su mthong bas ma dag pa 'khrul ba'i snang las blo ldog
[16258] shes rab rang byung gis zad pa'i snang ba mthong bas sku dang ye shes su zhen pa las blo ldog pa'o/
[16259] /don gnyis pa sgron ma bzhi so so'i rang bzhin rgyas par bshad pa la bzhi ste/
[16260] rgyang zhags chu'i sgron ma/
[16261] thig le stong pa'i sgron ma/
[16262] dbyings rnam par dag pa'i sgron ma/
[16263] /shes rab rang byung gi sgron ma'o/
[16264] /dang po la'ang/
[16265] ngo bo/
[16266] nges tshig
[16267] dbye ba/
[16268] mtshan nyid/
[16269] de'i gnas/
[16270] gang gis skyed tshul/
[16271] 'char sgo'i snang ba/
[16272] mthun dpe/
[16273] tshad nges pa dang dgu las/
[16274] dang po chu'i sgron ma'i ngo bo ni/
[16275] 'khor 'das gnyis ka'i cha 'dzin pas dag snang dang 'khrul snang mthong byed du skyes pa'i dbang rten dngas pa dang de la brten pa'i 'od rtsa dngas pa ste/
[16276] gser gyi me tog mdzes pa rin po che'i sgron ma 'bar ba'i rgyud las/
[16277] rgyang zhags chu yi sgron ma yi/
[16278] /ngo bos snang ba gnyis ka sdud/
[16279] /mthong byed 'dzin cha ma 'gags phyir/
[16280] /gnyis ka'i cha 'dzin lta bas na/
[16281] /'khor 'das mthun pa'i lta ba'o/
[16282] /zhes so/
[16283] /gnyis pa nges tshig ni/
[16284] 'od gsal dngas pa'i gzugs brnyan dang 'khrul snang sa rdo'i snang ba rgyang ring po na 'dug pa 'dzin zhing*/
[16285] 'khor ba'i 'khrul snang 'khrul rtog dang bcas pa ring du 'phen pas rgyang zhes bya la/
[16286] ma rtogs na myang 'das rgyang du 'phen pas kya rgyang zhes pa'o/
[16287] /rang snang mthong dus ma dag pa 'ching bas zhags la/
[16288] ma rtog na 'khrul snang la zhen nas rang rig 'ching bas kyang zhags te/
[16289] thag pa dang chos mthun pa'o/
[16290] /thag pa yang brtags na spu nyag ma re re ba 'ching ba'i don byed mi nus pa 'dra ba la/
[16291] ma brtags na tshogs pa 'ching byed du grub pa ltar/
[16292] 'khrul snang dang 'khrul 'dzin gnyis po dpyad na gzhi med ngo bo nyid kyis stong yang*/
[16293] ma brtags na blo dang snang yul 'khrul pa rang rig 'ching byed ltar snang ba'o/
[16294] /bcings par snang dus nas bcings pa med la/
[16295] grol bar snang dus nas 'ching byed rang mtshan pa med pas grol ba med de/
[16296] sgyu 'phrul las/
[16297] sus yang ma bcings bcings med de/
[16298] 'ching bar bya ba yod ma yin/
[16299] /bcings med rnam par bkrol med pa/
[16300] /ye nas lhun rdzogs sangs rgyas chos/
[16301] /bstan phyir spro ba sna tshogs mdzad/
[16302] /ces gsungs pa bzhin no/
[16303] /yang rang snang yas su mi 'jug pa 'ching bas kyang zhags pa'o/
[16304] /snang ba la zhen pa med par nang ting nge 'dzin gyi dga' bdes rlan par byed pas chu zhes bya'o/
[16305] /chu'i dngas ma 'dus pa la brten pas kyang chu zhes bya'o/
[16306] /gzugs snang dbang shes la gsal ba dang*/
[16307] 'od snang gong 'phel du shar bas sgron zhes pa'o/
[16308] /dbyings  rig gi snang ba skyed pa'i gzhi ma yin pas ma zhes bya'o/
[16309] /dngas ma'i dbang po gzugs can lta ba'i rten gzhi byed pas kyang ma zhes bya'o/
[16310] /de skad du yang sgron ma 'bar ba las/
[16311] nges pa'i tshig ni 'di lta bu/
[16312] /rgyang ni ring pa'i rgyud 'dzin pas/
[16313] gzugs su  snang ba 'dzin pa dang*/
[16314] /kha dog la sogs sdud pa dang*/
[16315] /rig pa'i sku yang rgyang ring nas/
[16316] /mthong byed 'dzin par byed pa dang*/
[16317] /'khor ba rtog pa'i phyogs nas ni/
[16318] /rgyang du 'phen pas rgyang zhes bya/
[16319] /de bzhin ma rtogs phyogs nas kyang*/
[16320] /myang 'das 'phen pas rgyang yin no/
[16321] /de bzhin 'khor ba'i snang cha nas/
[16322] /gzugs dang 'dod yon lnga rnams ni/
[16323] /'di yis 'ching bas zhags pa yin/
[16324] /dbang po'i snang la snang ba yi/
[16325] /dran bsam bdag tu 'dis 'dzin pas/
[16326] /zhags pa zhes ni rgyang nas 'dzin/
[16327] /de bzhin nam mkha' sprin bral la/
[16328] /rig pa bdag med skur snang ba/
[16329] /snang ba yas su mi 'jug par/
[16330] /'di yis 'dzin pas zhags zhes bya/
[16331] /chu ni snang ba de dag la/
[16332] /zhen pa rang sar ldog nas na/
[16333] /kun la chags pa'i sems med par/
[16334] /snang ba rang sar bzhag pas ni/
[16335] /bdag 'dzin bral bas chu zhes bya/
[16336] /sgron ni rang gi snang ba kun/
[16337] /gong nas gong du 'phel ba yis/
[16338] /rig pa'i ye shes gsal bas sgron/
[16339] /'byung ba rags pa'i snang ba kun/
[16340] /rang shes spyad pa 'gags med cing*/
[16341] /dbang po'i rang sgor gsal bas sgron/
[16342] /rig pa phyi yi dbyings bzhag pas/
[16343] /nang dbyings rang sar dag ste/
[16344] snang*/
[16345] /nyams kyi snang ba 'dis bskyed pas/
[16346] /dbyings  rigs 'dres pas ma yang yin/
[16347] /dbang po kun gyi dngas ma yang*/
[16348] /'char byed sgo ni mig yin pas/
[16349] /ku gyi gzhi 'dzin ma zhes bya/
[16350] /zhes so/
[16351] /gsum pa dbye na gsum ste/
[16352] 'byung ba 'dus pa'i rgyang zhags chu'i sgron ma rlung gi dngas ma las rtsa ba men gyi rwa 'dra ba'o/
[16353] /ye shes 'dus pa'i rgya zhag chu'i sgron ma 'od rtsa dngas pa ye shes kyi kha dog 'dzin/
[16354] 'khrul snang mi 'dzin pa'o/
[16355] /dbang po 'dus pa'i rgyang zhags chu'i sgron ma dbang po lnga'i dngas ma mig gi a 'bras dkyil na dbang rten dngas pa gzugs mthong byed du skyed pa 'khrul snang mthong ye shes snang ba mi mthong ba'o/
[16356] /de'ang chu'i sgron ma dngos ni ye shes 'dus pa de yin la/
[16357] gzhan gnyis de'i rten byed pa'i cha nas btags pa tsam yin te/
[16358] sgron ma dngos myang 'das kyi snang ba 'dzin la/
[16359] 'khor ba dang rdzas 'gal ba'i phyir ro/
[16360] /'di shes pa gal che'o/
[16361] /yang de nyid las/
[16362] dbye ba rnam pa gsum yin no/
[16363] /'byung ba'i dngas ma rang 'dus pa'i/
[16364] /rgyang zhag chu yi sgron ma dang*/
[16365] ye shes 'dus pa'i rgyang zhags dang*/
[16366] /dbang po 'dus pa'i rgyang zhags so/
[16367] /zhes so/
[16368] /bzhi pa mtshan nyid la/
[16369] spyi'i mtshan nyid gzugs snang 'dzin rung du skyes pas yul snang ba'o/
[16370] /rang gi mtshan nyid la gsum la/
[16371] 'byung ba 'dus pa'i rgyang zhags kyi mtshan nyid snang ba sdud 'dzin mched pa'i char gnas pa/
[16372] ye shes 'dus pa'i mtshan nyid 'od gsal gyi rang snang gsal bar 'dzin pa/
[16373] dbang po 'dus pa'i mtshan nyid snang ba dang snang yul dang rang shes mig gi rnam shes 'dzin pa'o/
[16374] /de la snang ba ni/
[16375] snga mar yul du snang ba ri la sogs par gzhag pa'o/
[16376] /snang yul ni/
[16377] don rang mtshan brag la sogs pa lta bu'o/
[16378] /snang ba shes pa rtog bral dang brda'i ming gi rnam pa yin la/
[16379] snang yul don rang mtshan bems por gnas pa la sogs pa'o/
[16380] /yang de nyid las/
[16381] 'di yi mtshan nyid 'di lta bu/
[16382] /'char byed 'gags pa med pa yis/
[16383] /dbang po'i dngas ma mig gi sgor/
[16384] /bskyed pas pad+ma'i spyan du gnas/
[16385] /rang gi mtshan nyid dbang po 'dzin/
[16386] /'byung ba las ni 'phen pa dang*/
[16387] /sdud dang 'dzin dang mched par snang*/
[16388] /ye shes las ni lta ba dang*/
[16389] /gnas dang gong ma 'dzin pa'o/
[16390] /dbang pos yul dang yul can dang*/
[16391] /yul med rnams ni rang 'dzin pa'o/
[16392] /zhes so/
[16393] /de la yul snang rung gi gzugs rnams so/
[16394] /yul can dbang shes so/
[16395] /yul med/
[16396] med pa gsal snang zla gnyis kyi rnam pa la sogs pa'o/
[16397] /lnga pa gnas ni/
[16398] mig gi a 'bras te/
[16399] thog ma lus chags dus lte ba'i rtsa mdud gru gsum gyi nang du sgron ma'i spyan dang 'byung ba'i spyan gnyis chags pa las/
[16400] mig gi dbang rten dbang po dang
[16401] 'od rtsa'i dngas ma byung ste/
[16402] lte ba nas snying*/
[16403] snying nas sgal tshigs 'dab nas/
[16404] rna ba gnyis kyi nang ngos klad rgya'i spris nas mig gis a 'bras gnyis la zug par/
[16405] rtsa khrag dang chu ser med pa ba men gyi rwa 'dra ba gnyis nang 'od kyi snal mas khengs nas sgo chu'i sgron mar zug pa'o/
[16406] /de'ang rtsa gnyis kyi nang gi 'od rtsa gnyis po rgyang zhags chu'i sgron ma dngos su gnas te/
[16407] de nyid las/
[16408] 'di yi gnas ni mig yin te/
[16409] /mthong byed 'gag pa med pa yi/
[16410] /yul rnams 'dzin par byed pa yi/
[16411] /klad pa dung khang dkar po nas/
[16412] /g.yas su 'khyil pa gsum yod pa'i/
[16413] /rtsa ni ba men rwa yi dbyibs/
[16414] /dbang po'i dngas ma kun 'dus nas/
[16415] /dbang po'i yul la 'char byed pa'i/
[16416] /rtsa yi nang na 'di nyid gnas/
[16417] /zhes so/
[16418] /rtsa de yang rgyungs pa'i 'dab na yar rtsa ba gcig la/
[16419] 'gul ba'i nang thod pa'i sbubs su tshud pa nas yal ga gsum gyi g.yas g.yon gnyis mig gnyis la zug
[16420] dbus ma tshangs bug la zug pa'i nang nas/
[16421] rig pa rtog med kyi sku rdo rje lu gu rgyud dang 'od zlum gyi thig le brtsegs ma lnga ldan dgu 'char te/
[16422] sgron ma bzhi'i cha yod pa'o/
[16423] /de'ang rtsa sna chu'i sgron ma'i cha'o/
[16424] /thig le ni/
[16425] stong sgron gyi cha'o/
[16426] /'od lnga ni/
[16427] dbyings kyi cha'o/
[16428] /shes pa mi rtogs pa ni/
[16429] shes rab kyi sgron ma'i cha'o/
[16430] /mu tig 'phreng ba las/
[16431] rig pa rtog med lu gu rgyud/
[16432] /bde chen tshangs pa'i sgo nas snang*/
[16433] /zhes so/
[16434] /drug pa skyed tshul ni/
[16435] lte ba nas skyed pa ste/
[16436] sgron ma 'bar ba las/
[16437] thog ma rang gi lus skyed pa'i ma'i mngal du zhugs pa'i tshe/
[16438] lus kun gyi ni dngas ma ru/
[16439] /lte ba'i rtsa mdud chen po las/
[16440] /dbus kyi gru gsum nyid du yang*/
[16441] /pha ma'i rgyu rkyen dngas ma las/
[16442] mig gi 'bras bu nyid du chags/
[16443] de yang pha ma'i cha gnyis las/
[16444] /dkar nag 'dres pa nyid du'o/
[16445] /zhes sos/
[16446] /bdun pa sgo ni/
[16447] mig gi a 'bras dngas ma'i dkyil drang po ste/
[16448] de nyid las/
[16449] 'char ba'i sgo ni mig gnyis rang*/
[16450] /dbang po yul la 'char byed pa'i/
[16451] /rtsa las 'di kun snang bar shar/
[16452] /ces so/
[16453] /brgyad pa mthun dpe ni/
[16454] yul snang 'dzin pa lcags kyu lta bu ste//
[16455] de las/
[16456] dper na 'dzin byed lcags kyu yis/
[16457] /gang snang sna nas 'dzin pa bzhin/
[16458] /'khor dang mya ngan 'das pa yi/
[16459] /sna gnyis 'di yis 'dzin par byed/
[16460] /ces so/
[16461] /dgu pa tshad la gsum las/
[16462] 'byung ba 'dus pa'i rgyang zhags kyi tshad yul snang mched pa dang sdud pa rdzogs pa'o/
[16463] /ye shes kyi tshad lu gu rgyud mthong ba'o/
[16464] /dngas ma 'dus pa'i tshad gzugs snang bye brag phyed pa'o/
[16465] /de nyid las/
[16466] sgron ma snang bar byed don gyi/
[16467] /yul gzugs snang ste rig pa yang*/
[16468] /lu gu rgyud snang tshad yin no/
[16469] /zhes so/
[16470] /gnyis pa thig le stong pa'i sgron ma la'ang*/
[16471] ngo bo/
[16472] nges tshig
[16473] dbye ba/
[16474] mtshan nyid/
[16475] gnas/
[16476] sgo/
[16477] rang bzhin/
[16478] yul snang*/
[16479] tshad/
[16480] sgron ma dngos/
[16481] de nyams su len thabs/
[16482] mthun dpe dang bcu gnyis las/
[16483] dang po ngo bo ni/
[16484] thig le 'od lnga'i mu khyud zlum pos bskor ba rang gsal kha dog dngas pa'o/
[16485] /sgron ma 'bar ba las/
[16486] thig le stong pa'i sgron ma ni/
[16487] /chos rnams kun gyi yid ches sa/
[16488] /'di nyid su yis shes pa de/
[16489] /thig le'i sku la longs spyod de/
[16490] /goms pa rnams kyi spyod yul 'thob/
[16491] /de phyir 'di yi ngo bo ni/
[16492] /nyag gcig cha phra spros dang bral/
[16493] /stong pa'i mu bral rang gsal che/
[16494] /rang bzhin rang gnas mnyam pa nyid/
[16495] /mi rtog spros bral zlum por gnas/
[16496] /ma bskur rang dbang gzhi rdzogs phyir/
[16497] /dmar po rang gsal ye nas gdangs/
[16498] /dri ma de cing ka dag pas/
[16499] /bdag 'ching nyon mongs rnams dang bral/
[16500] /rang gis rang gsal ngo bos stong*/
[16501] /'di ni de yi ngo bo 'dod/
[16502] /ces so/
[16503] /gnyis pa nges tshig ni/
[16504] rang gnas 'od zlum de mi 'gyur bas thig
[16505] /yul la khyab par gdal bas le/
[16506] /dngos po ngos gzung du med pas stong pa/
[16507] stong pa'i rang 'od lnga 'bar bas sgron ma ste/
[16508] de nyid las/
[16509] thig ni mi 'gyur drang po la/
[16510] /ye nas bcos pa nyid dang bral/
[16511] /le ni gdal ba chen po la/
[16512] /snang ba rnams ni rang sar rdzogs/
[16513] /stong pa dngos po'i 'dzin pa ni/
[16514] /yul la zhen pa'i blo rnams bag
[16515] /rang bzhin stong pa chen po yis/
[16516] /gsal bar rang zhen blo mi snang*/
[16517] /sgron mas 'od lnga snang bar ni/
[16518] /byas te rang ngo gsal rig bcas/
[16519] /'di rnams nges pa'i tshig yin no/
[16520] /zhes pa dang*/
[16521] mu tig 'phreng ba las/
[16522] dper na rma bya'i dngos lta bu/
[16523] /thig ni 'gyur ba yod ma yin/
[16524] /le ni khyab cing yul la snang*/
[16525] /stong pas dngos po mtshan mar med/
[16526] /sgron ma mun pa snang bar 'gyur/
[16527] /ces so/
[16528] /gsum pa dbye na lnga las/
[16529] gnas pa gzhi'i thig le/
[16530] snying ga ye shes kyi dpa' be'u na 'khor 'das kun gyi gyes mdo'am/
[16531] 'byung gnas sam/
[16532] zad sar gnas so/
[16533] /lus gnas rtsa'i thig le/
[16534] khyad par chen po'i rtsa bzhin rang gsal bas bde sdug rang grol ye grol du gnas so/
[16535] /kun rdzob rgyu'i thig le/
[16536] ro ma la sogs pa na lus kyi zungs tsam 'dzin byed du gnas so/
[16537] /don dam spros pa med pa'i thig le/
[16538] rig pa ka nas dag pas dbyings rig zad pa'i dgongs pa la gnas so/
[16539] /rang byung 'bras bu'i thig le/
[16540] dbang po'i mngon sum du snang bas nyin mtshan 'od gsal du 'dres te/
[16541] sangs rgyas kyi dgongs pa rgya yan yongs grol chen po la spyod pa'o/
[16542] /sgron ma 'bar ba las/
[16543] dbye ba nyid ni rnam pa lnga/
[16544] gzhi gnas rang rig thig le yis/
[16545] /snang srid 'khor das gcig tu bzlums/
[16546] /lus gnas  rtsa yi thig le yis/
[16547] /bde dang sdug bsngal gcig tu bzlum/
[16548] /kun rdzob rgyu yi thig le yis/
[16549] /phung sems skyed pa'i rgyu rkyen te/
[16550] /phung po khams sogs gcig tu bzlums/
[16551] /don dam spros med thig le yis/
[16552] /dbyings dang rig pa gcig tu bzlums/
[16553] /rang byung 'bras bu'i thig le yis/
[16554] /sangs rgyas kun gyi dgongs pa rnams/
[16555] /rtsol sgrub bral ba'i dbyings su bzlums/
[16556] /'di kun de yi dbye bas na/
[16557] /mi 'gyur thig le stong pa las/
[16558] /snang cha'i yul la rnam pa lnga/
[16559] /gcig par bzlums pa'i gnas na gsal/
[16560] /ces so/
[16561] /bzhi pa mtshan nyid ni/
[16562] zla dang bral ba'i stong pa dbang po'i yul du shar na ma bsgoms chu bo rgyun gyi bsam gtan la gnas pa ste/
[16563] de nyid las/
[16564] rang gi mtshan nyid ngo bos stong*/
[16565] /gang la mngon par zhen pa 'gags/
[16566] /rang zhes mi 'gyur rtog med dag
[16567] /ma bsgoms pa dang mtshams med pa'i/
[16568] /thig le zla dang bral ba nyid/
[16569] /rang gnas chen po'i dgongs pa la/
[16570] bye byed brag bar rgyu du gnas/
[16571] /mtshan nyid stong pa gsal bas khyab/
[16572] /ces so/
[16573] /lnga pa gnas ni/
[16574] khyad par chen po'i rtsa bzhi ste/
[16575] /ka ti gser gyi rtsa chen na/
[16576] /gzhi'i thig le bzang po rang byung du gnas/
[16577] dar dkar snal ma lta bu na/
[16578] /lam gyi thig le bzang po sgron ma la 'jug phra la 'khril na/
[16579] bzang po rtse mo'i thig le rang shar du gsal/
[16580] shel sbug can na bzang po'i rgyan dang ldan pa'i thig le 'od gsal du snang ba'o/
[16581] /yang de nyid las/
[16582] sems can kun gyi lus kyi dkyil/
[16583] /tsit+ta rin chen gzhal yas las/
[16584] /rtsa ni stong phrag grangs mang yang*/
[16585] /khyad par chen po'i rtsa bzhi las/
[16586] /ka ti gser ga rtsa chen dang*/
[16587] /dar dkar snal ma lta bu dang*/
[16588] /phra la 'khril dang shel sbug can/
[16589] /'di bzhi'i nang du khyad par du/
[16590] /gnas shing rlung gi rta la zhon/
[16591] /'byung dang 'jug dang rang shar dang*/
[16592] /snang ba yi ni bdag nyid du/
[16593] /ye nas spros pa med par yang*/
[16594] /gzhi yi thig le bzang po dang*/
[16595] /lam gyi thig le de bzhin bzang*/
[16596] /bzang po rnams kyi rtse mo dang*/
[16597] /bzang po'i rgyan dang ldan par yang*/
[16598] /rtsa rnams kyi nang na gnas/
[16599] /zhes so/
[16600] /drug pa sgo ni/
[16601] mig gi dngas ma'i dkyil las spyir sgron ma bzhi ka snang la/
[16602] khyad par du thig le stong sgron rang 'od dang bcas  pa snang ste/
[16603] de nyid las/
[16604] rkyen gyis ma bsgribs sems can mig
[16605] /tsak+Shu zhes pa'i sgo nas ni/
[16606] /nyi ma'i dkyil 'khor bzhin du yang*/
[16607] /rang gi 'od dang zer nyid du/
[16608] /rang chas rnams su rnam par snang*/
[16609] /zhes so/
[16610] /spyir mig g.yas nas rgyang zhags dang shes rab gnyis/
[16611] /g.yon nas thig le dang dbyings gnyis/
[16612] /tshangs bug na rig pa'i sku sgron ma 'bar 'i tshul du gnas te/
[16613] mu tig 'phreng ba las/
[16614] 'gro ba'i lam ni/
[16615] mthong byed sgo/
[16616] /de nyid g.yas gnyis g.yon gnyis dbus/
[16617] /sgron ma 'bar ba'i tshul du gnas/
[16618] /zhes so/
[16619] /bdun pa rang bzhin ni/
[16620] /thog ma'i ka dag gi rang bzhin las 'od gsal lhun grub kyi thig le stong pa chu zla lta bur shar ba ste/
[16621] dbang rnam par phye ba las/
[16622] ma rig mun sel thig le stong pa nyid/
[16623] /dbang po'i yul la snang ba ngo mtshar che/
[16624] /zhes pa dang sgron ma 'bar ba las/
[16625] stong pa nyid las rang log pa'i/
[16626] /myong byed gsal ba'i snang bar ni/
[16627] /ye gdangs lnga dang bcas par yang*/
[16628] /rang bzhin babs kyis gnas pa las/
[16629] /gsal byed rnams yi ngo bor yang*/
[16630] /dngos po las ni log par zhugs/
[16631] /stong pa nyid du ma yin te/
[16632] /rang gsal shes pa'i thog mar ni/
[16633] /ye nas rang gi mtshan nyid du/
[16634] /thog ma'i ka dag chen po las/
[16635] /rang bzhin nyid ni 'di lta bu/
[16636] /sus kyang ma byas rang gsal bar/
[16637] /ye nyid nas ni rang bzhin no/
[16638] /zhes so/
[16639] /thog ma nas gnas tshul la/
[16640] gzhi ka dag gi dus na sgron ma bzhi lhun grub kyi cha la nang gsal phra bar yod la/
[16641] gzhi snang du shar dus/
[16642] dbyings  kyi 'od zer lnga'i snang bar shar/
[16643] thig le so so'i 'od khyim na sku'i char shar/
[16644] rgyang zhags rang gsal 'od zer gyi sbrel thag tu shar/
[16645] shes rab rig par shar bas grol 'khrul gnyis kyi rig ma rig tsam du gnas pa'o/
[16646] /lus la gnas dus/
[16647] snying nang nas mig tu 'od rtsa la lam byas te snang ba la/
[16648] thig le 'di snying na 'od lnga'i pho brang zlum por mu khyud lnga par gnas pa'i rang gdangs rgyang zhag na sgron mar gsal ba'i/
[16649] bar gdangs nam mkha' la 'od lnga'i zlum 'khrigs 'gul phrig shas chung tsam du snang la/
[16650] sgron ma nyid phyir snang dus de las mched pa'i rang gdangs dpag tu med pa 'char ra/
[16651] /de'ang tshang snying nang gi thig le las bcas nas/
[16652] sgron dngos sgron gsal ba ste/
[16653] tshang na mi gnas sgor gnas pa/
[16654] /bya khra bzhin te rang bzhin gsal/
[16655] /ces pa'i don to/
[16656] /brgya pa yul gang la snang na/
[16657] bar snang dag pa la rang gdangs 'od dang bcas snang ste/
[16658] de nyid las/
[16659] bar snang nyid ni stong pa la/
[16660] /snang ba rang ngo ma 'gags pas/
[16661] /rang byung thag le chen por gnas/
[16662] /brjod med rang gnas ngo bor yang*/
[16663] /ye nas nam mkha'i khams su snang*/
[16664] /zhes so/
[16665] /dgu pa tshad ni/
[16666] sgron ma dngos bar snang dus dbyings rig nyin mtshan med par snang bas 'khor ba myang 'das su grol ba'i tshad de/
[16667] de nyid las/
[16668] thig le spro dang bsdu med par/
[16669] /bar snang nyid du sus zin pa/
[16670] /de yi tshad du de gyur to/
[16671] /rtsol med grol ba'i rtags su snang*/
[16672] /rtsol bcas la ni 'bad tshad do/
[16673] /zhes so/
[16674] /bcu pa sgron ma dngos ngo gzung ba ni/
[16675] 'od lnga'i mu khyu zlum pos bskor ba'i thig le rigs drug so so'i snang ba can ni/
[16676] /lha la rang mtho gang ba dkar po chas che ba'o/
[16677] /lha min la rang gi phyag gang ljang gu'o/
[16678] /mi la rang gi mtheb gang ba dmar gsal lo/
[16679] byol songs la bltar rung du med la rang bzhin du mthing gar yod do/
[16680] /yi dwags la'ang phyir med pa ser po'o/
[16681] /dmyal ba la phyir mi snang yang rang bzhin du kha dog lngar yod do/
[16682] /ngan song ni dge ba shas chung bas phyir mi snang la/
[16683] nang na'ang cha phra ba tsam du rang rdzogs su yod de/
[16684] thal 'gyur las/
[16685] sangs rgyas sems can thams cad la/
[16686] /dbyer med rang bzhin med pas khyab/
[16687] /de dang sangs  rgyas rnam dag rdzogs/
[16688] /dri med rdul dang bral bar gnas/
[16689] /sems can rigs drug snang cha las/
[16690] /so so'i rgyud la gnas pa ste/
[16691] /lha rnams rang gsal rdzogs pa ste/
[16692] /lha min rnams la phra zhing 'khyug
[16693] /mi rnams rang gsal zlum po nyid/
[16694] /byol song rnams la nang du gsal/
[16695] /yi dgas rnams la phra ba las/
[16696] /dmyal ba rang snang rdzogs pa'o/
[16697] /zhes pa dang*/
[16698] sgron ma 'bar ba las/
[16699] 'od lnga 'dus pa'i thig le ni/
[16700] /lha rnams la ni rang mtho gang*/
[16701] /zlum po rang gsal chen por yod/
[16702] /lha min rang gi phyag gang ngo*/
[16703] /mi rnams rang gi mtheb gang la/
[16704] /zlum po zag pa med par yod/
[16705] /byol song la ni phyir mi snang*/
[16706] /yi dag rang ngo phra bar yod/
[16707] /dmyal ba rnams la rang gsal tsam/
[16708] /lha la dkar po shas cher snang*/
[16709] /lha min de bzhin ljang gu che/
[16710] /mi la dmar gsal rang chags bral/
[16711] /byol song nyi la mthing shas che/
[16712] /yi dgas ser po de bzhin no/
[16713] /dmyal ba rnams la kha dog lnga/
[16714] /rang gsal shes pa'i char gnas pa/
[16715] /sgron ma dngos ni de bzhin no/
[16716] /zhes so/
[16717] /bcu gcig pa de nyams su blang thabs ni bu ga med pa'i gnas su mtheb mdzub kyis dal bus mnan pas sgron ma dang 'od dang thig le mang po snang ste/
[16718] rtsol ba btang la snang ba ya mal gyi bar du blta zhing*/
[16719] yang de ltar nyams su blangs pas mtshan mo 'od gsal du snang ste/
[16720] snang mun 'dres pa ni 'khor ba myang 'das su grol ba'o/
[16721] /de yang kha dog dmar po med par lnga ldan du rang gsal ba ni rtsol med kyi len lugs so/
[16722] /rtsol bcas su len na rtse chung phyi ma gnyis dal bus mnan la mig sngar bzhin gtems pas 'od zer mched pa ste/
[16723] de nyid las/
[16724] rang gi mtheb dang mdzub mo yis/
[16725] /tsak+Shu'i phugs dang 'gram btsir nas/
[16726] /sngon du snang ste yid ches kyis/
[16727] /goms par gyur pa'i gnad kyis ni/
[16728] /dmar po'i shas med lnga ldan par/
[16729] /gyur te nam mkhar snang ba'i mi/
[16730] /'dis ni rig pa'i rang dbang thob/
[16731] /de ni rtsol med rang grol lo/
[16732] /rtsol ba can de yang 'di ltar/
[16733] /rang gi mjing pa'i phyi rol rtsal/
[16734] /'phrig cing 'phar ba drag pa la/
[16735] /sor dang mdzub kyis yang btsir nas/
[16736] /mig gi 'dug stangs mkhas pas bya/
[16737] /'od ni mda' gang tshun chod gsal/
[16738] /de la mche pa'i dus rnams bzung*/
[16739] /de yi thabs kyi man ngag tu/
[16740] /'di kun de yi der 'gyur ro/
[16741] /zhes so/
[16742] /rtse chung gi nang du rtsa gnyis khams dngas ma 'bab pa'i rtsa khrag dngas ma dang 'dres pa ste/