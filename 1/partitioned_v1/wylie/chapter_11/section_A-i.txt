[12877] mgyogs pa'i rta bskyon/
[12878] gsal ba'i mig phye/
[12879] brdeg pa'i mtshon bskur/
[12880] gcod pa'i so btags/
[12881] gyon pa'i gos bskon/
[12882] 'dug pa'i yul btsal/
[12883] gnas pa'i khyim btsal/
[12884] 'gro ba'i lam btsal nas btang bas shi kha chod zer ba de ya cha zhes pa'i don ni/
[12885] 'khor ba sems can gyi rang dus nyon mongs pa can gyi slob ma'i lus sems tshogs pa ni/
[12886] yul 'dul ba rnam bkod do/
[12887] /rgyal pos gab tse bting nas rtsis byas/
[12888] btsun mo bskyal bas shig rgab chod pa ni/
[12889] slob dpon mkhas pas rgyud lung man ngag sems la btab nas/
[12890] ngo sprod nyi shu rtsa gcig gis ngo sprod de/
[12891] bar do'i lam snang la rang ngo shes par byas pas/
[12892] 'khor ba las thar te skye shi rgyun chod pa'o/
[12893] /rgyal pos btsun mo chas su bcug pa ni/
[12894] bla mas slob ma la da lta ngo sprod nyi shu rtsa gcig bstan nas/
[12895] rig pa'i rang 'od kyi chas mngon sum du cer mthong bstan/
[12896] shes rab kyi rta bskyon/
[12897] sgron ma bzhi'i mig phye/
[12898] rgyud lung gi mtshon bskur/
[12899] man ngag gi so btags/
[12900] snang ba bzhi'i gos bskon/
[12901] ka dag gi gnas btsal/
[12902] 'od lnga ye gdangs kyi khyim btsal/
[12903] bar do'am 'di nyid grol ba'i lam btsal bas/
[12904] thog ma'i gzhi la mthar phyin te/
[12905] skye shi med pa rdo rje'i sa thob pa'o/
[12906] /bdun pa lta bas la bzla ba'i gdams ngag ni/
[12907] seng ge rtsal rdzogs chen po'i rgyud las/
[12908] khams gsum sems can thams cad rnams/
[12909] /shin tu mtshon cha rnon po yis/
[12910] thams cad bsgral na dngos grub 'byung*/
[12911] /thugs rje thams cad sgrol ba'i phyir/
[12912] /rang gi rdo rje slob dpon nyid/
[12913] /bsgral nas rgya mtshor bskyur byas na/
[12914] /snang srid chos rnams shes par 'gyur/
[12915] /rang rig ye shes yod pa'i phyir/
[12916] /rtag tu 'grogs pa'i mched lcam gnyis/
[12917] /gcong rong dong du bskyur byas na/
[12918] /ye shes sku dang mi 'bral 'gyur/
[12919] /lu gu rgyud du yod pa'i phyir/
[12920] /lus srog bskyed pa'i pha ma gnyis/
[12921] /thang la bton na rang lus 'phel/
[12922] /ye shes yul dang phrad pa'i phyir/
[12923] /mchod rten lha khang la sogs rnams/
[12924] /phyags te rgya mtshor pho byas na/
[12925] /yang dag don gyi snying po mthong*/
[12926] /sgron ma mkha' la gsal ba'i phyir/
[12927] /dkon mchog gsum po rgyab phyogs na/
[12928] /zhing khams thams cad mthong bar 'gyur/
[12929] /sku gsum snang ba yod pa'i phyir/
[12930] /sangs rgyas bsgral te dur bcug na/
[12931] /rang gi snang ba rtogs par 'gyur/
[12932] /'byung ba rang la log pa'i phyir/
[12933] /chos rnams mer bsregs chur pho na/
[12934] /rig pa'i rang snang rtogs par 'gyur/
[12935] /shes rab don la spyod pa'i phyir/
[12936] /sems can thams cad dus gcig tu/
[12937] /bsgral na snang ba stong par 'gyur/
[12938] /thugs rje don nyid ma 'gags phyir/
[12939] /rang srog rang gis bcad gyur na/
[12940] /chos nyid yul dang 'phrad par 'gyur/
[12941] /sgron ma 'ong lnga brgyan pa'i phyir/
[12942] /skye dgu thams cad rang dbang du/
[12943] /bsdus na stobs dang ldan par 'gyur/
[12944] /ye shes chags pa med pa'i phyir/
[12945] /lha tshogs thams cad btson dong du/
[12946] /bzung na dngos grub nye bar 'gyur/
[12947] /rig pa kun tu yangs pa'i phyir/
[12948] /snying po bcad na bskyed rim gsal/
[12949] /rig pa rtsol sgrub bral ba'i phyir/
[12950] /tshogs la bsag tu med pa ni/
[12951] /sbyin pa kun tu rdzogs par 'gyur/
[12952] /rang rig btang bzhag bral ba'i phyir/
[12953] /thabs dang shes rab bral gyur na/
[12954] /rang gi don nyid rnyed par 'gyur/
[12955] /rig pa gcer bur yod pa'i phyir/
[12956] /rgyu 'bras mgo mjug zlog gyur na/
[12957] /skye med 'bras bu thob par 'gyur/
[12958] /rgyu yis bskyed du med pa'i phyir/
[12959] /kun gzhi rtsad nas bcad gyur na/
[12960] /yang dag mngon sangs rgyas par 'gyur/
[12961] /chos sku gdod nas dag pa'i phyir/
[12962] /bsad bcad las la rab dga' na/
[12963] /yang dag dge ba 'phel bar 'gyur/
[12964] /rig pa srog dang bral ba'i phyir/
[12965] /ye shes rtogs lugs de bzhin no/
[12966] /zhes so/
[12967] /'di dag gi don la/
[12968] khams gsum bsgral nas dngos grub 'byung ba ni/
[12969] sgo gsum dang khams gsum gyis bsdus pa'i sems sems byung rtsa ba bcad nas 'gag par byed pa'o/
[12970] /rdo rje slob dpon rgya mtshor bskyur bas chos shes pa ni/
[12971] lta stangs la 'dug dus yid dang sems gang du'ang mi rtog pas mig la dngas 'byin pas mngon sum shes pa'o/
[12972] /mched lcam dong du skyur ba ni/
[12973] rlung sems bzung nas lu gu rgyud la lta ba'o/
[12974] /pha ma bton pas lus srog 'phel ba ni/
[12975] dbyings rnam dag gi sgron ma dang thig le stong pa'i sgron ma dbang po'i thad la bton nas bltas pas/
[12976] snang ba gong du 'phel ba'o/
[12977] /mchod rten dang lha khang rgya mtshor pho bas snying po mthong ba ni/
[12978] tsit+ta'i dbus rig pa'i mchod rten 'od lnga'i lha khang na yod pa/
[12979] lta stangs kyis rgyang zhags chu'i sgron mar gtad pas phyir snang ba'i ye shes/nang du chos nyid don gyi ye shes gnyis 'du 'bral med pa'i snying po mthong bas 'od gsal ma bu 'phrod pa'o/
[12980] /dkon mchog gsum rgyab kyis phyogs pas zhing khams mthong ba ni/
[12981] 'khor ba'i rtsa ba dug gsum la yid kyi 'gyu ba rgyab phyogs nas rig pa la bltas pas/
[12982] chos nyid mngon sum dang*/
[12983] nyams gong 'phel du sprul sku/
[12984] tshad phebs su longs sku/
[12985] zad par chos sku'i snang ba mthong ba'o/
[12986] /sangs rgyas dur du bcug pas rtogs pa ni/
[12987] rig pa la ma rig pa lhan skyes yod pa rang ngo shes par byas pa'i skad cig la rang rig rtogs pa'o/
[12988] /de'ang ma rig pa'i rtsa ba rig pa la ldog pa'i phyir ro/
[12989] /dper na shes pa nyon mongs su shar dus ma rig pa bag la nyal nyon mongs mngon gyur du yod pa la cher gyis bltas pa rig pa rjen la bud nas ma rig pa nyon mongs dang bcas pa rig par sangs te/
[12990] rig pa zang nge thal le gnas pa bzhin no/
[12991] /chos me chu la bskur bas rang snang rtogs pa ni/
[12992] gzung 'dzin 'khrul pa'i chos gang shar te/
[12993] rtogs pa shes rab kyis mes gzhi med zad par bsregs nas/
[12994] rang bsam bsam gtan gyi chus de'i ngang la bzhag pas rig pa'i don rtogs pa'o/
[12995] /sems can bsad pas snang ba stong pa ni/
[12996] dran bsam thams cad phyam bzhag chen por btang bas 'khrul rtog rang 'gags la song nas 'khrul snang stongs pa'o/
[12997] /yang gcig tu na mngon sum la bltas pas byung tshor 'gags te sa rdo'i snang ba log pa'o/
[12998] /rang srog bcad pas chos nyid kyi yul dang phrad pa ni/
[12999] rlung rang 'gags la btang bas rnam rtog ngang gis stongs shing*/
[13000] rang ngo cer mthong du rtogs dus dbyings snang thad kar shar ba'o/
[13001] /de yang phyi 'od snang dbyings kyi rang yal dang phrad/
[13002] nang kun rtog rjes med du sangs pas ka dag zad pa'i rang yul dang skad cig la phrad pa'o/
[13003] /skye dgu bsdus pas stobs dang ldan pa ni/
[13004] lus gnad kyis rlung rig gi gnad bsdus pas sems nyid rang gnas bde gsal mi rtog pa'i nyams 'phel ba'o/
[13005] /lha tshogs btson du bzung bas dngos grub nye ba ni/
[13006] stong gzugs dbyings kyi go rar bzung na myur du rtags tshad thob pa'o/
[13007] /snying po bcas pas bskyed rim gsal ba ni/
[13008] /dran bsam rang ka ma cog gzhag gi gzer la thebs dus rig pa dang sangs phyed pa'o/
[13009] /tshogs bsag med na sbyin pa rdzogs pa ni/
[13010] rlung sems rgyu ba dag na 'char snang gi 'phel zad la thug pas/
[13011] lhun grub nang dbyings su nub tu nye ba'o/
[13012] /spyir rtsa rlung gi rgyu ba yod ring la gzhi snang gi 'char snang yod la/
[13013] rtsa rlung dag dus gzhi snang rang log la rtsa ba gzhi'i dbyings su ldog pa ni/
[13014] shel 'od nang du bsdus pa bzhin no/
[13015] /snang ba'i 'phel ma zad na nyams len gyi rtsal ma zad pa'o/
[13016] /thabs shes bral bas don rnyed pa ni/
[13017] shes pa la gnyis bcas gzung 'dzin dang bral dus rang rig rang sa na gsal te/
[13018] rig pa zang ka gcer bu gcig yin pa'i phyir ro/
[13019] /de yang gang dran cog gzhag gi dus su gsal lo/
[13020] /rgyu 'bras bzlog pas 'bras bu thob pa ni/
[13021] byas pas mi zin bzhag na zin pas gang dang gang gi tshe'ang bya rtsol rang gzhag la btang bas/
[13022] ma byas pa'i don skad cig la 'char ba ni/
[13023] 'bras bu lam du byas pas rgyu rang 'gags pa zhes bya'o/
[13024] /rten 'brel lugs 'byung yar lugs las bzlog pas 'khor ba 'chad par kun mthun pa ni/
[13025] rgyu 'bras go log gi chos zhes bya'o/
[13026] /kun gzhi ma rig pa'i rtsa ba rang ngo la bltas dus chod pas sangs rgya'o/
[13027] /bsad pas dge ba 'phel ba ni/
[13028] dran thog shar thog de kar rang chod cog gzhag la phyal phyal btang bas/
[13029] don gyi ye shes cer mthong du song bas nyams rtogs shugs la 'phel ba'o/
[13030] /nyi zla kha sbyor las/
[13031] rang rig rang grol rang nyid la/
[13032] /rang ka ma ni rang grol bas/
[13033] /lcags kyis lcags rnams gshog pa dang*/
[13034] /rdo yis rdo rnams gcog pa bzhin/
[13035] /rang gi gnyen por rang nyid che/
[13036] /rang bzhin rdzogs chen rtogs pa yis/
[13037] /'di ltar goms pa gang yin pa/
[13038] /ma btsal bzhag pa'i don rnams rnyed/
[13039] /ma bsgoms par ni bde chen rgyas/
[13040] /rang bzhin nyid du mngon sum rig
[13041] /'di nyid su dang phrad pa de/
[13042] /mtshams med sdig dang ldan pa yang*/
[13043] 'di nyid goms pas grol bar ni/
[13044] /the tshom med do na rag kan/
[13045] /ces so/
[13046] /brgyad pa 'od gsal klong du dril ba'i brda ni/
[13047] thal 'gyur las/
[13048] gzhan yang brda don tshig 'brel bshad/
[13049] /bskal pa'i me dpung klong dkyil na/
[13050] /mi gcig tshig pa med par yang*/
[13051] /kha nas sde snod chos bshad cing*/
[13052] /las su gzhan gyi srog gcod pa/
[13053] /dge sbyor 'phel ba ya re cha/
[13054] /lcags kyi khang pa sgo med na/
[13055] /snang med mun pa'i klong dkyil na/
[13056] /nyi ma zla ba 'od gsal yang*/
[13057] /sus kyang mthong ba med pa ni/
[13058] /so so'i dbang po'i yul gsal ba/
[13059] /mthong ba med pa yang re cha/
[13060] /zhes pa'i don la/
[13061] me dpung gis mi ma tshig par dge ba 'phel ba ni/
[13062] rtog tshogs nyon mongs kyi me nang na rang byung ye shes kyi mi thog ma med dus nas gnas kyang*/
[13063] des ma gos ma bslad ma tshig la/
[13064] rang ngo rang gis shes dus sde snod bshad la/
[13065] rtog tshogs rang grol du song ba gzhan gyi srog gcod pa ste/
[13066] gzhan du 'dzin pa'i sems yin pa'i phyir ro/
[13067] /don de ni rig pa gnad la phog pas dge sbyor ngang gis 'phel ba yin no/
[13068] /lcags khang mun pa can ni/
[13069] rang gi lus tsit+ta ka'i nang na rig pa ma rig pa dang na cig gnas pa'o/
[13070] /nyi zla ma mthong ba ni/
[13071] thams cad la yod kyang gdams ngag med pas ma mthong ba'o/
[13072] /so so la gsal ba gdams ngag can la mngon sum gyi snang ba da lta mthong ba'o/
[13073] /mthong ba med pa ni/
[13074] stong gzugs de rang gis mthong dus/
[13075] drung na 'khod pa gcig gis gcig gi de ltar med pa'o/
[13076] /'di ni rig pa 'od gsal gyi brda don no/
[13077] /de dag la sogs pa brda'i rnam pa grangs med pa rnams bla na med pa'i theg pa 'di la grags pas rgyud so so'i skabs su shes par bya'o/
[13078] /brda'i gnas 'di ni mkha' 'gro ma rnams kyis bdag byas pas shin tu gnyan zhing rtogs par yang dka' la/
[13079] rtogs na don rlabs che bas 'tshed pa'i phyir yang rab kyi chos yin no/
[13080] /tshig gzhan rnams bar du bslad pa dang 'chol ba srid la/
[13081] brda 'di ni sus kyang bsgyur du med/
[13082] bslad du med pas byin rlabs che zhing don la nye bar ston gyi/
[13083] tshig gi spyad yul ma yin pas gsang ba chen po yin no/
[### CITATION: From the Treasury of the Supreme Vehicle]
[13084] /theg pa'i mchog rin po che'i mdzod las/
[13085] 'khrul lugs bzlog tshul dang bcas pas brdas mtshon ste rim khang bcu pa'o/
[13086] /de ltar gzhi las 'khrul pa ji ltar zlog pa'i rim pa dang bcas pa bstan nas/
[13087] da ni 'khrul dus lus kyi grub tshul bstan par bya ste/
[13088] spyir khams gsum rigs drug so so la lus kyi snang tshul re yod pa las/
[13089] skabs 'dir mi rnams kyi dbang du byas te/
[13090] skye ba bzhi las mngal nas btsa' ba'i rim pa dang sbyar nas bshad pa ni/
[13091] nyi zla kha sbyor las/
[13092] pha dang ma yi rgyu rkyen las/
[13093] /mer mer po dang nur nur po/
[13094] /ltar ltar po dang gor gor po/
[13095] /mkhrang 'gyur nyid dang nya lta bu/
[13096] /rus sbal bzhin dang sbal pa bzhin/
[13097] /de bzhin zhag ni bdun phrag bdun/
[13098] /lte ba las ni lus rnams skyed/
[13099] /zla dgu de bzhin ngo bcu na/
[13100] /lus rdzogs ma yi mngal nas 'thon/
[13101] /de ltar gzugs ni tha dad du/
[13102] /'khor ba nyid nas 'khor ba'o/
[13103] /zhes gsungs pa'i don gtan la phab na/
[13104] dang po dri za nye bar 'jug pa'i sems lus 'tshol ba'i phyir 'ongs pa dang*/
[13105] pha ma 'du 'phrod byed pa 'dzom nas ma'i bshang lam nas zhugs te/
[13106] pha'i dngas ma dkar po yungs 'bru tsam mig chung 'tsher ba dngul chu lta bu/
[13107] ma'i rigs can gyi rtsa'i dngas ma dmar po la thim pa/
[13108] ma'i mngal du khrag dang 'o ma 'dres pa ltar gcig tu gyur pa las/
[13109] lus 'grub pa'i tshul bshad na thog ma lus chags pa'i rten ni/
[13110] 'byung ba bzhi las stong pa ma nam mkha' ltar gnas pa las/
[13111] pha ma de dag gi rang bzhin gyi nyon mongs pa dang rtsa 'dab kyi rlung las 'dod pa'i sems g.yos pas/
[13112] rtsa gnas kyi yi ge'i rlung gi rang sgra yaM zhes pa'i ngang las me'i 'dod pa dngos su mched nas/
[13113] raM zhes rag sgra g.yos pas 'bar zhing 'gyur ba'i nyams las/
[13114] 'dod pa de chags par song bas 'dod pa rgyu dang chags ba rkyen gnyis 'dzom ste/
[13115] dngos su 'jug pa chu'i 'dod pa/
[13116] gcig la gcig blta ba dang*/
[13117] dgod pa dang*/
[13118] bcangs pa la sogs pa'i chags pas yi ge'i rang sgra khaM zhes g.yos te/
[13119] 'khyud cing dbang po sbyar ba las/
[13120] lus kyi sa'i brtan pas bde ba myong ste/
[13121] saM gi rang sgra byung*/
[13122] ma'i rigs can lnga'i rtsa gtums pa de zla mtshan dang dus kyi zhag bdun tshan du gyur pa las/
[13123] dmar po lcags kyu lta bur 'dren pa'i rlung gi stobs yod pa des/
[13124] pha'i dwangs ma rgyu'i rang spyi bo nas drangs te/
[13125] rdo khab len la lcags 'du ba ltar/
[13126] pha'i sgal tshigs nyer brgyad nas rta brgyud de rgyungs pa dkar po'i sbubs nas lam byung ba ni/
[13127] zhag bdun phrag bzhin ma'i mngal du lus kyi gzhi 'dzin pa dang bu la byang sems dkar po 'byung ba'i gnad do/
[13128] /de nas rdo rje'i rtsa bar bde chen gyi lam sbyangs/
[13129] rked par bde ba lugs su blugs/
[13130] /rtse mor bde ba smin par byas nas/
[13131] mkhas la dngos su 'thon nas ma'i rigs can gyi rtsa sna'i nang gi gdangs ma dmar po la thim nas/
[13132] mngal du khrag dang 'o ma 'dres pa ltar gcig la gcig thim ste gnyis kyi rigs yod pa las/
[13133] rigs can lnga'i nus pas pha'i shes pa yang nang du 'dren pa ltar gyur pa las/
[13134] rjes la zhen pa dang bral nas skyug mer gyis 'gro zhing*/
[13135] ma la rigs can gang yang rung ba'i 'dren byed yod pas bde ba la chog shes med pa ni/
[13136] 'dod chags kyi rgyu rkyen las byung ba'o/
[13137] /'dod pa dang chags pa gnyis/
[13138] rgyu dang rkyen gnyis su bzung bas na/
[13139] srid pa lus kyi gzhi rlung gis 'dzin zhing*/
[13140] rgyu rkyen gnyis gnyis su med par shes pas bde ba dang bde ba chen po'i 'bras bu la/
[13141] sku dang ye shes kyi 'bras bu 'dril bar 'gyur ro/
[13142] /de ltar ma'i mngal nas zhag gcig gi nub mo pha ma'i rgyu rkyen gnyis phyi'i rgya gcig tu gyur nas/
[13143] nang ma 'dres pa sran ma'i ga'u ltar gnas pa'i bar du bu'i rlung sems bzung nas gnas pas 'byung ba bzhi'i 'ching byed kyi rgya rin po che'i spris dang 'dra bas bcings nas 'bral ba'i skabs med par byas pa ni/
[13144] lus rdzogs pa'i dus na kham gyi zas med na tshe mi gnas pa de las byung ngo*/
[13145] /de'i dus na 'byung ba rlung gis lus bzung ba de nang gi rlung 'phar ba'i stobs kyis gyen la 'phar nas dngul chu'i thigs pa yar ba ltar phril phril gnas te/
[13146] lus rdzogs pa'i dus na lus sems la glo bur gyi rkyen ci byung yang sdangs yed la lus 'dar ba'i gnad de las byung ba'o/
[13147] /de nas zhag gnyis pa la sas gcig tu bsres te ljid kyis mnan pas bu de'i spyi gtsug nas ris mnan pa tsam gyi sdug bsngal yod do/
[13148] /'di dus na lus kyi rgyu sha tsam smin tsam du bzung la/
[13149] rkyen rtsa tsam chu tsam du mched pas/
[13150] gti mug gi rgyu rkyen gnyis su med pa las/
[13151] mi rtog pa'i ye shes su grol bas rdzogs pa chen po spang blang las 'das pa'i gnad do/
[13152] /gong ma lus kyi rgyu brlan tsam khrag tsam du chags pas rkyen chu tsam rgyus tsam du 'bab pa'o/
[13153] /de nas kyang zhag gsum pa la rlung sems rgyu rkyen dang bcas pa de rdul phra rab tsam du bsregs pas/
[13154] me dmar po'i 'obs su tshud pa tsam gyis sdug bsngal myong ngo*/
[13155] /'di'i dus na lus kyi rgyu rlung tsam du sngan la/
[13156] rkyen rkang tsam mar tsam du 'dril bas so/
[13157] /de nas zhag bzhi pa la de dag rlung gi dngul chu'i rdul phra rab tsam du gtor bas/
[13158] gsad shing gis yan lag dum bur khyer ba'i sdug bsngal tsam mo/
[13159] /de yang khong khro las byung ba'o/
[13160] /de yang gong gi lus kyi lus kyi rgyu rdul phra rab tsam du smin pa'i rkyen bkrag mdangs su gsal bar byas pa ni/
[13161] phyi'i 'byung ba bzhi'i byed pa'i las kyis gzings pa/
[13162] nang gi 'byung ba'i bzhir bzung bas/
[13163] lus rdzogs pa'i tshe phyir nam zla dus bzhi/
[13164] nang du nyin mtshan nang nub bzhi la spyod pa de las byung ba'o/
[13165] /de'i gnad kyis dbang bzhi'i 'gyur mtshon pa'o/
[13166] /de nas zhag bzhi pa'i dus na khyab pa chu'i rtsa 'phro zhing gsal ba'i nang du khams yang zhing bskyod pa chags pa rlung gis yar phul lo/
[13167] /de las phyogs bzhi chu'i sa dang*/
[13168] me dang*/
[13169] rlung gi rtsa 'dar ba dang*/
[13170] 'khyug pa dang*/
[13171] 'khril ba'i nang du yi ge khaM ljang ba dang*/
[13172] dmar ba dang*/
[13173] ser ba gsum rtsa de dag dang mthun par 'dar ba dang*/
[13174] 'khyug pa dang*/
[13175] 'khril bar gnas pa ni lugs rdzogs pa na blo'i 'gyu ba mang ba de las byung ba'o/
[13176] /de dag bzhi'i dbus na tshe shes bya ba thag bsgrengs pa lta bur gnas so/
[13177] /de nyid tshe zhes bya/
[13178] dus shes bya/
[13179] skabs zhes bya/
[13180] de las gnas pa dang*/
[13181] 'phel 'grib byed pa'o/
[13182] /de nyid drang por gnas na tshe ring pas/
[13183] lus su  smin nas sa la lhung ba'i tshe sgra A yu zhes grags pa'o/
[13184] /tshe ba thag g.yon du 'khyil na tshe la bar chod 'byung ste/
[13185] skyes ma thag tu khaM zhes pa'i sgra grags so/
[13186] /thur la 'khyog na tshe thung ba ste/
[13187] skyes ma thag tu sgra a khrim zhes 'byung ngo*/
[13188] /bstan bcos dag las/
[13189] srog ni tshe yin drod dang ni/
[13190] /rnam shes rten gang yin pa'o/
[13191] /zhes 'di la bshad do/
[13192] /de nas zhag lnga pa la chus dngas pa'i lus 'dzin pa dang*/
[13193] skyed pa'i las byed do/
[13194] de'i nang du yi ge saM ser po gsal zhing 'tsher ba chags pas/
[13195] 'gro ba'i skad kyi gdangs de la brten nas 'byung ngo*/
[13196] /de'i phyogs bzhir sa dang*/
[13197] chu dang*/
[13198] me dang*/
[13199] rlung gi rtsa 'dzin pa dang sdud pa dang yas pa'i nang na suM dkar po dang*/
[13200] dmar po dang*/
[13201] ljang gu rtsa de dag dang mthun pa re gnas pas/
[13202] 'gro nyal 'dug sdod spyod lam rnam bzhir de las 'byung ba'o/
[13203] /de nas zhag drug pa la me dang rlung gnyis 'dus nas lus kyi chags pa dang 'jig pa'i las byed de/
[13204] 'di'i dus me'i rtsa 'bar zhing mched pa'i nang na yi ge raM rab tu 'tsheg cing lhab pa gnas te/
[13205] 'gro ba rnams kyi shes pa rno ba dang rtul ba'i bye brag rnams yi ge 'di gsal mi gsal gyis 'byed pa'o/
[13206] /de'i phyogs bzhi na nang shas kyi 'byung ba bzhi'i rtsa  mched pa dang*/
[13207] 'bar ba dang*/
[13208] sreg pa'i nang na/
[13209] raM skyed pa dang*/
[13210] ruM stong pa dang*/
[13211] raM nyal ba'i brda can gnas pas 'gro ba'i dran bsam gyi 'khor lo de la brten nas 'byung ngo*/
[13212] /de ltar zhag drug rdzogs pas 'byung ba rang de'i byed las su chags pa'i rten byas te gnas pa'o/
[13213] /de ltar bzhis ma byas na phyir 'byung ba bzhi la brten pa'i zas gos la dbang bar mi nus pa dang*/
[13214] nang du chos rnams bzhi tshan du mngon par mi 'gyur ba dang*/
[13215] gsang bar dbang bzhi'i 'bras bu mi smin pas/
[13216] bzhi po chags pa'i rten du nges pa'o/
[13217] /de nas zhag gnyis gnyis su 'byung ba gnyis gnyis kyi las kyis lus kyi gzhi gzung ba ni/
[13218] pho mo gnyis 'dus pas sa bon gyi 'phel 'byung ba dang 'dra bar/
[13219] 'byung ba pho mo 'dus pas lus kyi tshogs pa 'phel bar rig par bya'o/
[13220] /de yang zhag bdun pa la 'byung ba bzhi ro gcig tu gyur pa las/
[13221] rgyu rkyen rlung sems bzhi/
[13222] sha khrag drod dbugs bzhi/
[13223] rtsa bzhi/
[13224] yi ge bzhi po rnams nur nur po'i rnam pa gcig tu gyur pa ni/
[13225] kun 'dus pa'i tshogs pa dang bcas par byas pas/
[13226] rlung gi rtsa 'phar zhing 'gyu ba'i nang du yaM 'gyu zhing rgyu pa ltar gnas pas/
[13227] 'gro ba'i dbugs kyis 'gro 'ong dang gang stong du byung ba'o/
[13228] /de las sa'i rlung rtsa 'phar yal dang*/
[13229] chu'i sdud mched dang*/
[13230] me'i byed stangs gsum gyi nang du yaM spungs 'byed/
[13231] ye 'byed sdud/
[13232] oM 'khrol 'dud gnas so/
[13233] /yi ge bzhi'i dbus na gzugs kyi phung po'i gzhi rdul phra rab tu gnas/
[13234] 'du shes kyi phung po'i gzhi drod rta rnga la stong du bsil ba'i cha tsam gnas/
[13235] tshor ba'i phung po'i gzhi dran pa ba thag gi sum cha 'khyil ba tsam gnas/
[13236] rnam shes kyi gzhi shes byed kha dog gi 'gyu ba tsam gnas/
[13237] 'du byed kyi gzhi byung tshor gyi sgo phye ba ltar gnas so/
[13238] /de ltar rgyu 'byung ba'i las dngos su byung bas phung po lnga'i gzhi dang*/
[13239] de'i rkyen 'dus pa las 'du byed du byung ba ste/
[13240] de dag lnga'i phyi nas 'od kha dog lnga'i spris rgya'i sgro 'thums pa ltar/
[13241] gnas pa'i nang gi rten lnga'i mgo la dzrIM khaM tAM maM byaM lngas brgyan pa ni phung po lnga rigs lngar sangs rgyas pa'i gnad/
[13242] A+oM dzrIM AM khaM hU~M tAM swA maM ha pyaM rnams te/
[13243] gnas pa bsgyur ba tsam las rig nges pa'i sangs rgyas su 'gyur nges pa'o/
[13244] /de ltar chu'i rtsa bzhi so so'i nang na gzhi gnas kyi ye shes gsum gyi ngo ma phye mi 'byed 'byed pa med par sku nyungs 'bru la stong phrag drug tu bsil ba'i cha tsam la zhal phyag tu gsal ba la 'od lnga'i gong bus bres pa rang rang gi srog rnam pa dag pa'i yi ge dang bcas pa ni/
[13245] mya ngan las 'das pa'i gzhi 'dzin pas na gzhi gnas kyi ye shes zhes bya'o/
[13246] /sa'i rtsa bzhi na mtshan nyid 'dzin pa'i ye shes lnga ma phye mi 'byed par gnas pa ni/
[13247] 'od dkar ser dmar ljang mthing ga lnga'i thig le nyungs 'bru la stong du bsil ba tsam gnas la/
[13248] de dag re re la 'od lnga lnga'i spris mdzes par 'khor bar ni sangs rgyas ba'i lam 'od lnga las byung ba'o/
[13249] /de yang so so'i rigs kyi kha dog gis mtshan nyid 'dzin pas na/