1. rdo rje 'chang yon tan rdzogs pa'i bdag nyid gcig gi mdzad pa zhes bya'o/
2. /'di dag ni rgyal ba dgongs pas brgyud pa'i rim pa zhes bya ste/
3. rdo rje 'chang gcig dus tha dad par byon pa tsam las/
4. dgongs pa'am rgyud gcig gis bsdus pa zhes bya'o/
5. /de bzhin du slad kyis 'byon pa'i bskal bzangs kyi 'dren pa rnams rnam 'phrul tha dad kyang ngo bo rdo rje 'chang 'di kho na'i rang bzhin du gcig pa yin no/
6. /zhar la rigs 'dzin brdas brgyud pa dang*/
7. gang zag snyan khung du brgyud pa'i rim pa ni/
8. so so'i ye ge dang lo  rgyus chen mo nyid du rtogs par bya'o/
9. /de dag gis ston pa dang bstan pa'i babs lugs legs par bshad pa'o/
10. /theg pa'i mchog rin po che'i mdzod las/
11. byung tshul gtan la dbab pa ste rim khang dang po'o/
12. /de ltar 'dul byed ston pa'i lo rgyus bstan nas/
13. da ni ston pa des gang du 'dul ba'i gnas nges pa bstan pa las/
14. dang po zhing khams dang snod bcud kyi rim pa bshad pa ni/
15. de ltar rdo rje 'chang yon tan rdzogs pa'i rang bzhin du byang chub nas/
16. chos kyi sku las longs spyod rdzogs pa'i skur bzhengs te/
17. rigs lnga'i sku las/
18. zhing khams dpag tu med pa bkod pa las/
19. dbus ma rnam par snang mdzad kyis brgyan pa'i snying po la brten pa'i zhing khams grangs med pa las/
20. pad+ma rin po che'i steng na nyi shu rtsa lnga brtsegs mar snang ba'i bcu gsum pa na mi mjed 'di gnas la/
21. 'di'i steng 'og dang phyogs mtshams na 'od gsal rin po ches brgyan pa'i zhing khams bcu gsum yod de/
22. sgra thal 'gyur las/
23. zhing khams rnam pa bcu gsum la/
24. 'di nas 'jig rten 'og na ni/
25. /thal ba dbyangs zhes bya ba yi/
26. /rgya khyon dpag dka' rab tu mdzes/
27. /rgyu dang rkyen dang rang bzhin dang*/
28. /ston pa'i bstan pa de yi 'khor/
29. /steng dang 'og dang phyogs mtshams su/
30. /chung zhing nyams dga' bkod legs spras/
31. /de nas 'jig rten drug 'og na/
32. /thal ba 'dzin zhes bya ba yi/
33. /'khor lo'i dbyibs la zang thal lo/
34. /ston pa'i bstan pa bden pa nyid/
35. /spras legs bkod pa gnyis pa'o/
36. /'di nas 'jig rten gsum g.yas na/
37. /thal ba skyob ces bya ba ni/
38. /ma rgad dag gis yongs spras pas/
39. /'od dang kha dog nges gsal cing*/
40. /ston pa'i bstan pa 'dul ba'i zhing*/
41. /so so'i las dang mtshan bcas pa'o/
42. /de nas 'jig rten drug gi steng*/
43. /thal ba brdal zhes bya ba yi/
44. /pad+ma rgyas pa'i dbyibs  'dra ba/
45. /shin tu brdal ba khod snyoms pa/
46. /sna tshogs 'od 'bar kha dog ni/
47. /dkar dmar snang ba 'khrug pa la/
48. /rags pa'i gzugs brnyan snang ba min/
49. /ston pa'i bstan pa 'du mched rgyas/
50. /bskal pa rdzogs pa thal zhes bya'o/
51. /'di nas 'jig rten steng du yang*/
52. /bcu dgu 'das pa'i yang steng na/
53. /thal ba'i be con zhes bya ba/
54. /rab tu ljongs te nyams dga' ba/
55. /rin chen sil ma sna tshogs las/
56. /nges par spras te spungs pa'i tshul/
57. /ston pa'i bstan pa rdzogs gnyis ldan/
58. /thod pa'i phreng ba bkod pa'o/
59. /'di nas 'jig rten byang shar mtshams/
60. /thal ba'i rgyun zhes bya ba yi/
61. /mchod rten dbyibs 'dra bang rim mdzes/
62. /bkod pa lnga yis yongs su spras/
63. /sgra dbyangs sna tshogs 'byung ba'i gzhi/
64. /ston pa'i bstan pa dus 'byung des/
65. /de steng nyi shu rtsa gcig na/
66. /rab tu thal bas khyab ces bya/
67. /dmigs pa dag pa'i rang bzhin du/
68. /phyi dang nang med zang thal snang*/
69. /ston pa'i bstan pa 'byung ba ston/
70. /byed pa'i rgyu rkyen khyab 'jug go
