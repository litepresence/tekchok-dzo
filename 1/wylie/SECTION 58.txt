1. log pa'i theg pa 'di lta ste/
2. 'jig tshogs sum brgya drug cur 'dod/
3. /ces pas 'di la gnyis te/
4. rtag chad kyi rang bzhin spyir bstan pa dang*/
5. de'i rnam grangs bye brag tu bshad pa'o/
6. /dang po la gnyis te/
7. rtag par lta ba dang*/
8. chad par lta ba'o/
9. /dang po ni phyi rol pa'i lugs kyis 'dod pa tha dad pa mang yang*/
10. rgyu rtag par smra ba grangs can pa ni kun gyi gzhung phyi mo yin pas/
11. thog mar bshad pa ni/
12. rdul mun pa/
13. snying stobs gsum cha mnyam pa'i ngo bo ni bdag ces bya ste/
14. sems can kun gyi snying la lus bongs dang 'tshams pa'i gzugs can/
15. che ba rnams mthe bong tsam la/
16. chung ba nas dang sran ma'i ga'u nas/
17. yang chung til gyi nyag ma tsam la sogs par gnas pa de yang*/
18. dkar pa/
19. snum pa/
20. 'dril ba/
21. gzhig cing gzhom du med la/
22. sus kyang mi mthong ba'i bdag nyid lkog gyur du yod pa/
23. da lta rdul mun pa'i snying stobs te/
24. 'dod chags zhe sdang gti mug gsum cha mnyam pa'i dus na/
25. de'i rang bzhin rang gis rig la/
26. bltar med pa'i rang bzhin/
27. phyis rnam par grol ba na/
28. mtho ris kyi steng na gdugs dkar po kun nas bskor ba ltar thar pa mdog dbyibs can du snang bar 'dod do/
29. /da lta de'i rang bzhin g.yo ba med pa'i ngo bo/
30. bya byed dang bral ba/
31. yul rig pas zab po/
32. dus rtag par yod pa'i rang bzhin 'di ma shes pas 'khor la/
33. shes nas de'i ngo bo las ma yengs na grol zhing gnas skabs 'dir mchod sbyin la sogs pa legs par spyad pas/
34. phyi ma la dbang phyug gi gnas su bdag gi 'khor dang longs spyod phun sum tshogs par skye'o zhes 'dod do/
35. /'di las gyes nas rang rang gi lugs mang du mched de/
36. 'jug pa las/
37. za bo rtag dngos byed po min pa'i bdag
38. /yon tan byar med grangs can rnams kyis brtags/
39. /de yi dbye ba cung zad la brten nas/
40. /mu stegs can rnams lugs ni tha dad gyur/
41. /ces so/
42. /chad par smra ba ni/
