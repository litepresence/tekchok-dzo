[4853] /tshig gi don gyis dkyus nyid sprad/
[4854] /lo rgyus don gyis yid rnams tshim/
[4855] /zhes so/
[4856] /de ltar ma bshad pa'i skyon ni/
[4857] /de nyid las/
[4858] lo rgyus don gyis ma bshad na/
[4859] /gsang chen nges pa'i bka' 'di la/
[4860] /yid mi ches pa'i skyon du 'gyur/
[4861] /rtsa ba don gyis ma bshad na/
[4862] /chos rnams rig par mi 'dus pas/
[4863] /mtha' yas pa yi skyon du 'gyur/
[4864] /yo ga don gyis ma bshad na/
[4865] /theg pa'i ru shan mi phyed pas/
[4866] /che chung rim pa don med 'gyur/
[4867] /dgos chen don gyis ma bshad na/
[4868] /rdzogs chen 'bad rtsol med pa la/
[4869] /don med pa yi skyon du 'gyur/
[4870] /tshig gi don gyis ma bshad na/
[4871] /rgyud rnams rim par gsal ba'i tshe/
[4872] /'bru mi choms pa'i skyon du 'gyur/
[4873] /ces so/
[4874] /legs par bshad pa'i phan yon ni/
[4875] /de nyid las/
[4876] de ltar skyon rnams spangs pas ni/
[4877] /yon tan thams cad rdzogs par 'gyur/
[4878] /ces so/
[4879] /dgos pa ni/
[4880] rig pa rang grol las/
[4881] rang gi grub mtha' skyob pa dang*/
[4882] /gzhan gyi grub mtha' sun 'byin phyir/
[4883] /bshad bya zhes kyang de la bya/
[4884] /zhes so/
[4885] /rnam grangs rgya cher nges pas bshad na/
[4886] sna tshogs rin po che'i dpe nyi shu rtsa gsum/
[4887] dpag bsam ljon pa'i chings lnga ste/
[4888] nyi shu rtsa brgyad kyi tshul du bshad pa ni/
[4889] yang de nyid las/
[4890] stag mo'i mchongs stabs shes rab kyis/
[4891] /don gyis sa chen bcad de bshad/
[4892] /khyung chen mkha' lding lta bu'i blos/
[4893] /don gyi khog rnams phub ste bshad/
[4894] /seng ge'i gdangs skad lta bu'i blos/
[4895] /theg dman zil gyis mnan te bshad/
[4896] /rus sbal nur 'gros lta bu'i blos/
[4897] /yi ge'i 'bru rnams choms par bshad/
[4898] /pho rog sor tog lta bu'i blos/
[4899] /gol sgrib gdar sha bcad de bshad/
[4900] /gyad kyi dor thabs lta bu'i blos/
[4901] /rgyas pa don la bsdus te bshad/
[4902] /glang chen nyal ba lta bu'i blos/
[4903] /lta ba dmigs la btsud de bshad/
[4904] /mkha' lding rgum mthun lta bu'i blos/
[4905] /don gyi dmigs rnams btsal te bshad/
[4906] /glag mo gzan 'jums lta bu'i blos/
[4907] /don la the tshom med par bshad/
[4908] /gna' 'phrug brag 'dzeg lta bu'i blos/
[4909] /mi 'tshams pa dang 'tshams par bshad/
[4910] /mu tig star brgyus lta bu'i blos/
[4911] /man ngag don du bsdebs te bshad/
[4912] /dus kyi 'brug char lta ba'i blos/
[4913] /pha rol sun rnams phyung ste bshad/
[4914] /mtshan ma bud pa lta bu'i blos/
[4915] /sgo mo kun nas bsdus te bshad/
[4916] /dpag bsam ljon shing lta bu'i blos/
[4917] /shin tu rgyas pa chen por bshad/
[4918] /mkha' gsal nyi ma lta bu'i blos/
[4919] /thams cad yongs la khyab par bshad/
[4920] /gting gsal zla ba lta bu'i blos/
[4921] /'khor ba mya ngan 'das par bshad/
[4922] /seng ge bzhugs tshul lta bu'i blos/
[4923] /sgom pa'i don dang bstun te bshad/
[4924] /ngang mo mthun 'gros lta bu'i blos/
[4925] /don gyi khog phub bsdebs te bshad/
[4926] /bar snang 'ja' tshon lta bu'i blos/
[4927] /chos dbyings rgyan dang bcas par bshad/
[4928] /spu gri so 'debs lta bu'i blos/
[4929] /lta ba la shan phye ste bshad/
[4930] /me long dkyil 'khor lta bu'i blos/
[4931] /rgyu rkyen gnyis dang bcas te bshad/
[4932] /bar snang glog 'gyu lta bu'i blos/
[4933] /tshig re don res myur bar bshad/
[4934] /nam mkha' stong pa lta bu'i blos/
[4935] /rgya che thug pa med par bshad/
[4936] /zug pa rtsa ba lta ba'i blos/
[4937] /rig pa'i dngos po bstan te bshad/
[4938] /'dril ba sdong po lta bu'i blos/
[4939] /chos rnams don la dril te bshad/
[4940] /gyes pa yal ga lta bu'i blos/
[4941] /gdams ngag don gyis btab ste bshad/
[4942] /rgyas pa lo 'dab lta bus blos/
[4943] /nyi shu rtsa gcig lta bur bshad/
[4944] /gsal ba me tog lta bu'i blos/
[4945] /sgron ma rnam pa gnyis ltar bshad/
[4946] /smin pa 'bras bu lta bu'i blos/
[4947] /'bras bu rgyur mi ldog par bshad/
[4948] /de la sogs pa'i bshad thabs rnams/
[4949] /rim pa bzhin du shes par bya/
[4950] /zhes so/
[4951] /de ltar bshad cing nyan pa'i dus na/
[4952] /'chad pa po ston pa kun tu bzang po'am/
