[6343] gzugs brnyan gnyis las/
[6344] gzugs brnyan ni/
[6345] 'gro ba'i mos pa dang ston pa'i byin rlabs las 'gro drug gang na'ang khyab la/
[6346] dngos kyi bstan pa gsum las/
[6347] chos  sku dang longs sku'i bstan pa gnyis ston pa'i rang snang dag pa'i dbyings/
[6348] chos kyi dbyings kyi pho brang dang*/
[6349] 'od gsal 'thug po bkod pa gnyis na/
[6350] rtag pa rgyun gyi 'khor mor yod cing*/
[6351] sprul pa sku'i bstan pa thu mong ba mdo dang rgyud kyi rim pa dang*/
[6352] thun mong ma yin pa gsang chen nges pa'i theg pa dam pa gnyis ni/
[6353] lha mi bsod nams khyad par can gyi gnas ris las gzhan na med de/
[6354] mkha' 'gro rnams kyang lha mi'i gnas na yod pa'i phyir ro/
[6355] /gsang chen nges pa 'di la bstan pa'i btsas gsum po dngos dang phrad pa rnams la 'bad pa med par grol ba la the tshom med cing*/
[6356] gsung gi sprul pa'i yi ge las/
[6357] bstan pa gang la sangs rgyas byon pa'i sku mdog dang mthun pas bris te/
[6358] rin po che'i za ma tog tu bcug pa mchan khung g.yon du bcangs nas dus dus su klog pa dang*/
[6359] bkur sti dang mchod pa byas na'ang 'bad pa med par grol ba ste/
[6360] tshe 'dir yang tshe ring ba dang*/
[6361] nad med pa dang*/
[6362] bsam pa thams cad 'grub pa dang*/
[6363] gdon bgegs log par 'dren pa rnams kyis glags mi rnyed pa dang*/
[6364] 'chi kha'i tshe nad gcod kyi sdug bsngal med pas bde bar tshe'i dus byed pa dang*/
[6365] 'dir ngo sprod kyi sgo mthong ba rnams yin na bar do ye shes kyi sgron me la btsan sa zin pa dang*/
[6366] yid dpyod 'dzin pa'i theg pa can yin yang*/
[6367] yang dag pa'i zhing khams su skye dang*/
[6368] phal pa yin yang bde 'gro mtho ris su skye ba'i rten la gsang chen 'di dang phrad de grol ba la sogs pa'i yon tan dpag tu med pa yod de/
[6369] thal 'gyur las/
[6370] nyi ma rab tu snang bar byed/
[6371] sku gsung thugs kyi dngos po gsum/
[6372] /su la babs pa 'bad med par/
[6373] /gdon mi za bar sangs rgyas 'thob/
[6374] /de phyir byin gyis rlabs kyi gnad/
[6375] /gsung gi sprul pa nyid las kyang*/
[6376] /bstan pa'i kha dog gis bris nas/
[6377] /mchan khung g.yon tu btags byas te/
[6378] /dus su klog dang 'dzin byas na/
[6379] /gdon mi za bar 'tshang rgya nges/
[6380] /rgyud 'di yang ni rtag bklags na/
[6381] /des kyang gong ma bzhin du 'gyur/
[6382] /ces pa dang*/
