[1732] dang po ni/
[1733] rags pa phung po gzugs can dang po'i bdag rkyen las byung ba/
[1734] gzugs la 'dzin nus su skyed pa mig gi dbang po la sogs pa lnga/
[1735] rnam par rig byed shes pa dang po'i gzugs can gyi bdag rkyen las byung ba yid kyi dbang po dang drug go
[1736] /gnyis pa ni/
[1737] yul la spyod nus su skyes pa'i shes pa'i cha ste/
[1738] dad pa la sogs pa rnam pa drug go
[1739] /yang nyi zla kha sbyor las/


### PAGE 54

[1740] dbang po ni gnyis te/
[1741] gzugs kyi cha las byung ba'i dbang po dang*/
[1742] shes rab kyi cha las byung ba'i dbang po'o/
[1743] /gzugs kyi cha las byung ba'i dbang po ni drug ste/
[1744] rags pa sa'i cha 'dzin pa mig gi dbang po dang*/
[1745] bskyod pa rlung gi cha 'dzin pa rna ba'i dbang po dang*/
[1746] sdud pa chu'i cha 'dzin pa sna'i dbang po dang*/
[1747] smin pa me'i cha 'dzin pa lce'i dbang po dang*/
[1748] khyab pa nam mkha'i cha 'dzin pa yid kyi dbang po dang*/
[1749] 'dus pa sna tshogs pa'i cha 'dzin pa lus kyi dbang po'o/
[1750] /shes rab kyi cha las byung ba'i dbang po ni drug ste/
[1751] sems rnam par gdung ba dad pa'i dbang po dang*/
[1752] sems rnam par rno ba'i cha las byung ba brtson 'grus kyi dbang po dang*/
[1753] bar ma chad par tshig don 'dzin pa dran pa'i dbang po dang*/
[1754] chos nyid stong pa mngon du slong ba nye bar len pa'i dbang po dang*/
[1755] lta ba'i don nyer bar len pa shes rab kyi dbang po dang*/
[1756] mi rtog pa'i don nye bar skyed par byed pa sems rnam par zhi ba'i dbang po'o zhes so/
[1757] /lnga pa yul dang yul can gyi rnam pa ni/
[1758] gzung ba dang 'dzin pa'i rnam par skyes pa ste/
[1759] dbye na gzung yul dngos por snang ba chos can gyi cha dang*/
[1760] de'i rang bzhin stong pa chos nyid kyi cha ste/
[1761] yul dang yul ma yin pa yul can shes pa ste/
[1762] de yang yul la 'char yang mthar 'dzin thams cad dang bral ba dang*/
[1763] yul la 'char ba ma yin zhing brjod pa las 'das pa'i blo dam pa ste/
[1764] snga ma de nyid las/
[1765] yul ni gnyis te/
[1766] dngos po'i yul dang*/
[1767] stong pa nyid kyi yul lo/
[1768] /dngos po'i yul ni 'di lta ste/
[1769] gzugs dang*/
[1770] sgra dang*/
[1771] dri dang*/
[1772] ro dang*/
[1773] chos dang*/
[1774] reg tu snang ba dang*/
[1775] 'byung ba chen po bzhir snang ba dang*/
[1776] 'jug pa'i rkyen tha dad du snang ba rnams so/
[1777] /stong pa'i yul ni/
[1778] stong pa nyid thams cad dang*/
[1779] mthar 'dzin pa'i shes pa thams cad dang bral ba'o/
[1780] /yul ma yin pa ni gnyis te/
[1781] mtha' las 'das pa rnams dang*/


### PAGE 55

[1782] lta ba las 'das pa'o/
[1783] /mtha' las 'das pa zhes bya ba ni/
[1784] dngos po thams cad la bdag tu mi 'dzin pa'o/
[1785] /lta ba las 'das pa zhes bya ba ni/
[1786] brjod du med pa zhes bya'o zhes so/
[1787] /de ltar rnam par dbye ba rnams ni/
[1788] sgyu ma dang rmi lam ltar don du snang ba nyid nas ma grub la/
[1789] ngo bo nyid kyis stong zhing med pa gsal snang gi 'khrul snang tsam ste/
[1790] sems nyid rang byung ye shes kyi ngo bo ma rig pa las byung zhing*/
[1791] ngo bo sgrib byed du skyes la/
[1792] 'di dag gi 'khrul snang sangs pa na/
[1793] dri ma med pa'i 'od gsal mngon du gyur pa zhes bya'o/
[1794] /da lta ni 'di dag las dang nyon mongs pas skyed pa'i rang bzhin las dang nyon mongs nyid kyi ngo kha la brten zhing gnas la/
[1795] de yang tshul bzhin ma yin pa'i kun tu rtog pa rnam shes tshogs drug gam bdun kun gzhi dang bcas pa la brten zhing de nyid rang byung gi ye shes sems kyi de kho na nyid rang bzhin rnam dag la gnas la/
[1796] de ni gang la'ang mi gnas pas rang byung gi ye shes zhe bya ste/
[1797] rgyud bla ma las/
[1798] sa ni chu rlung la/
[1799] rlung ni mkha' la rab tu gnas/
[1800] /mkha' ni rlung dang chu dag dang*/
[1801] /sa yi khams la gnas ma yin/
[1802] /de bzhin phung po khams dbang rnams/
[1803] /las dang nyon mongs dag la brten/
[1804] /las dang nyon mongs tshul bzhin min/
[1805] /yid la byed la rtag tu gnas/
[1806] /tshul bzhin ma yin yid byed ni/
[1807] /sems kyi dag pa la rab gnas/
[1808] /sems kyi rang bzhin chos rnams ni/
[1809] /thams cad yang gnas ma yin/
[1810] /ces so/
[1811] /de las ni rnam par dkar ba dang*/
[1812] gnag pa dang*/
[1813] 'dres ma gsum mam/
[1814] bsod nams dang*/
[1815] bsod nams ma yin pa dang*/
[1816] mi g.yo ba'i las gsum mo/
[1817] /bsod nams kyi las ni/
[1818] skabs 'dir 'khor ba'i bde 'bras skyed pa dge ba bcu la sogs pa bsod nams cha mthun pa rnams so/
[1819] /bsod nams ma yin pa ni/
[1820] mi dge ba bcu dang mtshams med pa lnga la sogs pa'o/
[1821] /mi g.yo ba ni/
[1822] khams gong ma'i sar skyed pa'i las te gzhan du mi g.yo bar 'bras bu 'byin pa'i phyir ro/
[1823] /nyon mongs pa ni drug ste/


### PAGE 56

[1824] nyi zla kha sbyor las/
[1825] nyon mongs pa ni drug ste/
[1826] ma rig pa zhes pa ni gzhi 'khrul rtog gi cha 'dzin pa'o/
[1827] /gti mug ni shes rab kyi cha las 'khrul pa'o/
[1828] /zhe sdang ni skyed pa'i rim pa'i cha las 'khrul pa'o/
[1829] /nga rgyal ni lta ba'i cha las 'khrul pa'o/
[1830] /'dod chags ni snang ba'i cha las 'khrul pa'o/
[1831] /phrag dog ni ma rtogs pa'i las 'khrul pa'o/
[1832] /de dag la sogs te/
[1833] nyon mongs pa ni bsam pa rnams rjes su 'dzin pa'i sems dang*/
[1834] dran pa rnams rjes su 'dzin pa'i yid dang*/
[1835] mtshams sbyor ba'i bag chags dang the tshom thams cad kyi gzhir gyur pa'i rtog pa dang*/
[1836] yul dang dngos po 'dzin pa'i cha la sogs te dpag tu med do zhes so/
[1837] /rnam par dbye na rtog tshogs kyi rim pas brgyad khri bzhi stong ste/
[1838] 'dod chags dang*/
[1839] zhe sdang dang*/
[1840] gti mug dang*/
[1841] de dag cha mnyam pa la nyi khri chig stong chig stong yod do/
[1842] /de thams cad kyang med pa la bdag tu 'dzin pa smig rgyu la chur 'khrul pa lta bu las byung zhing thag pa la sprul 'dzin 'dra ste/
[1843] snod bcud dang nyon mongs pa thams cad med pa gsal snang gi snang bar shar ba ni/
[1844] mu tig phreng ba las/
[1845] de ltar snang ba sna tshogs rnams/
[1846] /thag pa la ni sprul mthong bzhin/
[1847] /de ma yin la der bzung bas/
[1848] /phyi nang snod bcud gnyis su chags/
[1849] /de yang brtags na thag pa nyid/
[1850] /snod bcud ye nas stong pa ste/
[1851] /don dam kun rdzob gzugs can no/
[1852] /sprul mthong de nyid mthong bas bden/
[1853] /thag mthong yang dag nyid du bden/
[1854] /dper na mtho la bya gnas bzhin/
[1855] /bden pa gnyis kyi rang bzhin ni/
[1856] /'jig rten kun rdzob tsam du ste/
[1857] /yang dag nyid la 'brel pa med/
[1858] /stong pa nyid kyi dbyings las ni/
[1859] /de yi ngo bo thams cad grol/
[1860] /ces pa dang*/
[1861] snga ma las/
[1862] phung po sgyu ma sprul pa bzhin/
[1863] /ces so/
[1864] /de ltar snod dang bcud kyi khams phung po la sogs pa 'di dag la 'khor ba'i chos su brjod pas na/


### PAGE 57

[1865] rang bzhin shes nas mya ngan las 'das  pa sos so yang dag pa'i ngo bo nyid don dam pa'i bden pa la 'jug par byed do/
[1866] /'dir nyi zla kha sbyor gyi rgyud las/
[1867] de kun 'khor ba'i rgyu 'ba' zhig lags pas zhes 'byung ba yin no/
[1868] /theg pa'i mchog rin po che'i mdzod las/
[1869] 'khor ba'i chos rab tu dbye ba ste rim khang gsum pa'o/
[1870] /de ltar 'khrul snang gi chos kyi rnam grangs shes nas/
[1871] de dag 'jal byed grub pa'i mtha' rnam par gzhag pa/
[1872] theg pa'i rnam grangs rgya cher gtan la dbab pa ni/
[1873] rig pa rang shar chen po'i rgyud las/
[1874] kye ho gsang ba'i rdo rje 'dzin/
[1875] /nga yi theg pa bsam yas kyang*/
[1876] /bshad lugs rnam pa gnyis su 'dus/
[1877] /'khor ba dang ni myang 'das so/
[1878] /zhes gsungs pa'i don la 'dir rnam pa gnyis te/
[1879] 'jig rten pa'i theg pa dang*/
[1880] 'jig rten las 'das pa'i theg pa'o/
[1881] /dang po la'ang theg pa'i ngo bo/
[1882] nges tshig
[1883] dbye ba/
[1884] dgos pa/
[1885] 'bras bu dang lnga las/
[1886] ngo bo ni 'khor ba las mi 'phags pa'i yid dpyod kyi rnam grangs gang zhig thob bya'i 'bras bu la dmigs nas rnam grangs nges pa'i tshig don du gnas pa'o/
[1887] /nges tshig ni/
[1888] 'jig rten gyi legs par tsam la sbyor zhing 'god pa'o/
[1889] /dbye na/
[1890] sor bzhag dang phyin ci log gi theg pa gnyis so/
[1891] /dgos pa ni/
[1892] rang rang gi 'bras bu 'grub par byed pa'o/
[1893] /'bras bu ni/
[1894] thabs des rang rang gi 'bras bu de nam zhig na mngon du gyur pa'o/
[1895] /de la sor bzhag lha dang mi'i theg pa ni/
[1896] dge ba bcu dang gso sbyong la nges par gnas pa la sogs pa bsod nams cha mthun gyi las bsags pas lha dang mi'i bde legs phyi ma la 'grub pa'i thabs te/
[1897] gang gi grub pa la 'jug kyang rten du gyur pa yin pas sor bzhag gi theg pa zhes bya'o/
[1898] /rdo rje sems dpa' sgyu 'phrul dra ba chen po las/
[1899] theg pa snga pa lha dang mi'i theg pa'o zhes so/
[1900] /phyin ci log gi theg pa ni/
[1901] rang shar las/


### PAGE 58

