[635] /'di nas 'jig rten lhor shar g.yon/
[636] /'jig rten khams ni drug 'das na/
[637] /thal ba'i sgra zhes bya ba yi/
[638] /skyob byed 'phan gyis rab tu bklubs/
[639] /rgyal mtshan gdugs la sogs pas bsgreng*/
[640] /me tog sil ma'i char dang dri/
[641] /ston pa nyid dang bstan pa la/
[642] /mdzes byed gzugs brnyan tshogs kyis bskor/
[643] /bde ba'i rol pa 'byung ba'o/
[644] /'di nas 'jig rten lho nub g.yas/
[645] /drug 'das 'og nas thal ba'i rlung*/
[646] /g.yo zhing bskyod pas bar snang la/
[647] /phan tshun g.yo zhing lding ba dang*/
[648] /bskyod pa las ni sgra rnams 'byung*/
[649] /ston pa'i bstan pa rlung gis g.yo/
[650] /lnga ldan 'jug pa gsum yin no/
[651] /de steng bcu gsum brtsegs pa na/
[652] /rin chen thal ba zhes bya ba/
[653] /bkra shis nyi ma rnams kyis spras/
[654] /'dod pa'i yon tan rnams kyis brgyan/
[655] /'phrul gyi yi ge ri mo mdzes/
[656] /ston pa'i bstan pa gzugs brnyan rdzogs/
[657] /lda ldi pad+ma'i spyan gyis mdzes/
[658] /'di nas nub byang mtshams kyi steng*/
[659] /'jig rten khams ni drug pa ni/
[660] /'dul ba'i thal ba zhes bya ba/
[661] /mchod pa rdzogs pas lha mor bcas/
[662] /'od kyis khengs dang tsan+dan dri/
[663] /ston pa'i bstan pa cha mnyam pa/
[664] /bcu drug lor ldan mdzes pa'i gzugs/
[665] /rab tu gzhon pa rnams kyis bskor/
[666] /de 'og 'jig rten dgu pa na/
[667] /dung ldan thal ba'i lha zhes pa/
[668] /dad cing bsrung ba'i dri yis myos/
[669] /'khrug cing rab tu 'bar ba'i 'od/
[670] /rab tu mer mer po yis 'khrigs/
[671] /ston pa nyid dang bstan pa dang*/
[672] /de yi 'khor dang longs spyod rdzogs/
[673] /'di nas 'jig rten drug pa ni/
[674] /skar ma'i thal ba zhes bya ba/
[675] /'khor lo brtsegs pa'i rnam pa ni/
[676] /lnga dang dgu yis yongs su brtsegs/
[677] /'char ka chu 'phyangs rnams kyis brgyan/
[678] /'brug sgra glog dmar lce rnams 'byin/
[679] /ston pa'i bstan pa lung gis bskor/
[680] /'od 'byung phreng ba klu yi gdung*/
[681] /phyogs dang mtshams kun gsal ba'o/
[682] /zhes so/
[683] /de yang nyi shu rtsa lnga brtsegs ma pad+ma la gnas pa'i yang phyogs mtshams steng 'og rnams na zhing khams grangs med steng 'og phyogs mtshams khyab par yod de/


### PAGE 20

[684] skar ma bkram pa lta bu'o/
[685] /de ltar zhing khams dpag tu med pa las/
[686] mi mjed 'di'i rim pa bshad pa ni/
[687] de nyid las/
[688] phyi rol 'byung ba rlung las yang*/
[689] /nam mkha'i khams dang sbyar ba ste/
[690] /de la chu ste de steng sa/
[691] /rgya khyon sa ya stug khod snyoms/
[692] /grangs med bzhi dang sa ya gcig
[693] /gcig ni de yi bzhi cha stongs/
[694] /gling rnams bkod dang ri rab dang*/
[695] /dpag bsam shing dang nor bur bcas/
[696] /nyi zla so so'i lha rnams dang*/
[697] /rgya mtsho chen po'i thabs kyis bskor/
[698] /ri bran rnams dang chu bran dang*/
[699] /rin chen bdun gyis nges par bskor/
[700] /nang ste gzugs med dang po las/
[701] /gzugs kyi khams te 'od gsal ni/
[702] /ring bar 'dod pa'i khams su yang*/
[703] /zla ba dri ma med pa dang*/
[704] nyi ma rab tu snang byed las/
[705] /'jig rten khams ni mched pa ste/
[706] /gzhan 'phrul la sogs yas rim bzhin/
[707] /de nas lha min gnas dag ste/
[708] /gling bzhi'i mi rnams rim gyis so/
[709] /nyon mongs bdag dang bcas pa yis/
[710] /ngan song gnas ni rim par chags/
[711] /zhes pa dang*/
[712] mu tig phreng ba'i rgyud las/
[713] mkha' la rlung brten de la chu/
[714] /'bum phrag bcu gcig dag gis ni/
[715] /zlum la 'dril ba nyid du chags/
[716] /'o ma las ni spris byung bzhin/
[717] /sa ni 'bum phrag bcu gnyis so/
[718] /rlung gis grangs ni sa ya nyid/
[719] /rlung ni chags dang sdud pa dang*/
[720] /'phen pa dang ni 'degs pa'o/
[721] /chus ni khyab dang 'dzin pa dang*/
[722] /smin byed dang ni gsum yin no/
[723] sa ni srub byed phra ba dang*/
[724] /rags pa nyid dang gsum yin no/
[725] /dkrogs nas mar du gyur pa bzhin/
[726] /ri bar ri yi rgyal po ni/
[727] /bang rim bzhi dang lcog chen dang*/
[728] /rol mtsho dang ni ri rnams bdun/
[729] /gling rnams dang ni 'khor yug chags/
[730] /stong gsum la sogs khams rnams so/
[731] /'dod dang gzugs dang gzugs med kyis/
[732] /khams gsum po ni de la brten/
[733] /yod min ci yang med pa dang*/
[734] /rnam shes cung zad med pa yi/
[735] /gzugs med khams ni de las skyes/
[736] /gnas gtsang la sogs lus can ni/
[737] /gong nas 'og tu thigs pa'i tshul/
[738] /'og min la sogs 'dod pa'o/
[739] /lha dang lha min mi rnams ni/
[740] /mngon mtho de nas gnas gsum ni/
[741] /byol song yi dwags dmyal ba dang*/
[742] /sems can de dag skye ba bzhi/
[743] /de yang bskal pa dang po'i mi/
[744] /gzugs dang lang tsho dpe byad ldan/
[745] /rang 'od mdangs kyis lus khyab ste/
[746] /'dod 'jo la sogs bsod nams zas/
[747] /skye dgu'i tshe yang brgyad khrid la/
[748] /pho dang mo yi dbang po med/
[749] /de nas 'khrul pa'i rgyu gnyis las/
[750] /'dod chags la sogs nyon mongs ni/
[751] /bags kyis rags pa nyid du gyur/
[752] /dbang po la sogs sgo dod de/
[753] /bsod nams zad phyir 'od sogs bri/
[754] /de nas rim gyis sa tshil dang*/
[755] /sA lu la sogs zas spyod do/
[756] /zhes pa la sogs pa gsungs pas na/


### PAGE 21

[757] 'dir de'i don cung zad nges par bstan pa ni/
[758] thun mong pa mdo dang bstan bcos dag las grags pa dang*/
[759] thun mong ma yin pa rgyud sde dag las tshad dang rnam par gzhag pa mang du gsungs kyang*/
[760] 'dir ni bla na med pa'i theg pa rdo rje rtse mo ltar bshad do/
[761] /a ti bkod pa chen po las 'byung ba bzhin dngos po la gnas pa'i don ma nor bar gtan la dbab pa ni/
[762] tshangs chen gyi zhing gi khongs su chud pa'i nam mkha' la/
[763] gang chen mtsho'i phyag gi pad+ma'i dbus kyi phrum phrum la stong gsum nyi shu rtsa lnga brtsegs mar gnas pa'i zhing khams rnams ni/
[764] gzhi dang snying po me tog gis brgyan pa'i zhing khams zhes bya la/
[765] de'i nang nas bcu gsum pa thugs ka dpal gyi be'u'i thad drang na gnas pa gsang sngags rdo rje theg pa'i zhing khams mi mjed kyi 'jig rten 'di'i rnam par gzhag pa la/
[766] bskal pa dang po 'chags pa/
[767] bar du gnas pa/
[768] tha mar 'jig pa/
[769] mthar stongs pa bzhis shes par bya ba las/
[770] dang po 'chags pa la'ang snod dang*/
[771] bcud kyi rim pa gnyis kyi thog ma snod 'chags pa'i rim pa ni/
[772] 'di'i thad du sngar byung ba'i 'jig rten stongs nas bar gyi bskal pa nyi shu 'das pa'i 'og tu/
[773] 'byung ba sa bon gyi cha mi gsal ba kha dog lnga 'byung rung gi dbyings nam mkha' stong pa la/
[774] steng gi phyogs su gzugs med pa'i khams zhes bya ba rnam shes gzung ba'i yul can 'byung ba sa bon gyi cha dang bcas pa byung nas thigs pa'i tshul du bcud rnams yas chags pa ltar/
[775] 'og gi phyogs nas snod kyi rim pa mchod rten gyi bang rim ltar mas 'chags pa'i tshul ni/
[776] snod bcud thogs mar 'chags pa de'i tshe/
[777] 'og gi gzhir rnam par yid dang ba zhes bya ba'i nam mkha' kha dog dkar ba dkar ba'i 'od dang ldan pa/
[778] shin tu dkar ba'i bang snang la/
[779] stong gsum gyi 'jig rten 'di brten pa'i sa bon e gru gsum rnam par dang ba'i nam mkha' chags so/
[780] /nam mkha' de las rlung khyab 'jug skyob ces bya ba'i sa bon a 'um zhes bya ba'i sgra lan gsum du grags pa las/


### PAGE 22

[781] rnam par srub byed kyi rlung zhes bya ba/
[782] byi ba khra mo'i kha rlangs tsam langs te/
[783] nam mkha' la na bun nam sprin phung ltar 'khrigs pa las/
[784] sna tshogs rdo rje rgya gram gyi dbyibs 'dra ba'i lte ba la yaM gis mtshan zhing*/
[785] rlung gi lha mo bzhi rlung gi ba dan 'dzin pa/
[786] kha dog sna tshogs pa'i 'od 'bar zhing*/
[787] rlung gi khams ljang gu in dra ni la'i rnam pa 'dra ba/
[788] rgya che zhing dpangs su 'thug pa chags te/
[789] bskal pa'i bar du mi 'phar zhing 'degs pa'i rtsal mtshon pa la/
[790] rdo rje rgya gram gyi rtse  bzhi nas lcags kyi phag mo bzhi 'phyong du yod pa/
[791] rlung de'i rngams su dpag tshad sa ya gcig dang stong phrag brgyad/
[792] rgyar sa ya bzhi dang 'bum phrag drug cu chags so/
[793] /de nas chu'i chu rab tu 'khod pa zhes bya ba chags pa ni/
[794] steng gi nam mkha' la gser gyi snying po can gyi sprin 'dus pa las/
[795] lo bdun du char gyi rgyun babs pa las/
[796] dngas shing mi g.yo rnyog pa med pa'i chu dbyibs zlum po zla ba nya gang ba'i rnam pa 'dra ba la/
[797] chu'i lha mo gar byed pa dpag tu med pa dang bcas pa chags pa'i rngams su dpag tshad 'bum phrag bcu gcig dang stong phrag nyi shu/
[798] rgyar dpag tshad sa ya gsum dang stong phrag lnga chags so/
[799] /de nas bar gyi bskal pa gcig na rlung gi dkyil 'khor gyi 'og nas/
[800] srub byed kyi rlung zhes bya ba rab tu gzir ba'i sgra dang ldan pa langs pa las/
[801] 'og gi nam mkha' nas steng du ldeg cing 'ur ba'i sgra byung ste/
[802] rlung dang chu la sogs pa steng du g.yos pa thams cad gcig tu 'dres pa las/
[803] chu'i steng du 'o ma la spris chags pa ltar gser gyi sa gzhi dpag tshad lnga stong du chags so/
[804] /de'i steng du chags byed sa'i sa zhes bya ba rdul phra rab dpag tu med pa 'phros pa las tshad lnga stong du chags so/
[805] /de'i steng dus sa'i me zhe bya ba rdul phra rab dpag tu med pa 'phros pas dpag tshad 'bum phrag gnyis su chags so/
[806] /de nas 'byed par byed pa'i rlung zhes bya ba/


### PAGE 23

[807] rgya mtsho las rlabs byung ba ltar byung ba las/
[808] steng gi nam mkha' nas rlung gi rdul phra rab grangs med pa babs te/
[809] dper na bar snang la kha ba babs pa dang 'dra'o/
[810] /de nyid dpag tshad 'bum phrag gcig tu chags so/
[811] /de'i steng du gseng byed sa'i nam mkha' zhes bya ba g.yu'i mdangs ltar sngo ba ni/
[812] nam mkha' nas nam mkha'i rdul phran dpag tu med pa babs pas/
[813] de dag gcig tu 'khrigs te/
[814] rang bzhin gyi byed pa'i las kyis/
[815] rgya mtsho la dar chags pa dang 'dra ba/
[816] brdal zhing khod snyoms pa/
[817] dbyibs gru bzhi pa/
[818] zur bzhi nas sa'i lha mo bzhi gser gyi bum pa bzhi thogs pas 'dzin cing*/
[819] logs bzhi klu'i bu stobs dang ldan pa bzhis bzung ba/
[820] de yang dpangs su dpag tshad 'bum phrag bzhi dang khri phrag gcig go
[821] /'byung ba'i dkyil 'khor 'di dag kyang*/
[822] mchod rten gyi bang rim dang 'dra bar gcig la gcig brten du chags so/
[823] /mdo nas de dag gi bar bar gyi nam mkha' yang gong ma'i dpag tshad kyi tshad de tsam res bar mtshams bcad par bshad do/
[824] /rdo rje rtse mo 'jig rten bkod pa las/
[825] chu dang sa'i bar na yang nam mkha' yid skyob ces bya ba/
[826] dpag tshad lnga stong gis bteg pa'i dbus na me'i dkyil 'khor rngams su dpag tshad stong phrag gcig dang*/
[827] rgyar 'bum phrag lnga/
[828] kha dog dmar ba'i 'od can/
[829] 'byung ba spyi mthun gyi smin par byed pa'i las su yod par gsungs so/
[830] /de yang sa'i chus khyab pa'i las byas pa ni/
[831] 'gro ba'i las kyi bye brag ston pa'o/
[832] /sa'i mes smin par byas pa ni/
[833] 'gro ba'i lus kyi kha dog gsal ba'o/
[834] /sa'i rlung gis rdul phra rab tu byas pa ni/
[835] 'gro ba'i dbang po rdzogs par byed pa'o/
[836] /sa'i nam mkhas go phye ba'i las byas pa ni/
[837] 'gro ba'i sems gnas par byed pa'o/
[838] /sa'i sas mnan par byas pa ni/
[839] 'gro ba'i las dang bsod nams ston par byed pa'o/
[840] /de dag ni snod kyis bcud la phan pa zhes bya'o/
[841] /de nas yang 'og nas smin pa las kyi rlung zhes bya ba/


### PAGE 24

[842] dbyibs dang kha dog ni gser gyi 'khor lo'i rtsibs stong pa lta bu/
[843] rang bzhin gyis bskyod pa'i stobs dang ldan pa langs te/
[844] sa dang chu'i dkyil 'khor thams cad dkrugs pa las/
[845] dper na 'o ma'am zho bsrubs pa las mar 'byung ba ltar/
[846] rdul gyi snyigs ma gser du song te lci bas gting du song ste sa gzhir chags/
[847] dngas ma steng du 'phar ba las dbus kyi ri rab dpag tshad 'bum dang drug khri gyen du 'phags pa/
[848] thur du gser gyi sa gzhi la'ang de tsam zug pa ste/
[849] bsdoms na dpag tshad sum 'bum nyi khri'o/
[850] /rgyud kha cig las/
[851] thur du dpag tshad khri dang bzhi stong zug pa'o zhes kyang bshad do/
[852] /ri rab de'i shar dngul las grub pa/
[853] lho bai DUr+Ya/
[854] nub pad+ma rA ga
[855] byang gser las grub pas phyogs gi nam mkha'i mdangs kyang de dag dang mthun pa yin no/
[856] /ri rab de yang gser gyi sa gzhi nas ji tsam 'phags pa'i phyed dpag tshad brgyad khri man chad chus nub la/
[857] yan chad kyi phyed man chad la bang rim bzhi brtsegs mar gnas pa'i 'og ma rlung gi bang rim g.yu'i rdo rje can zhes bya ba g.yu'i rdo rje gtams pa'o/
[858] /de yang srid du dpag tshad brgyad khrid chu dang khad mnyam la/
[859] ri rab las phyir stong phrag bcu drug 'phags pa/
[860] chur sum 'gyur kun las mtshungs shing*/
[861] gtsig nas gcig gi gyen du dpag tshad stong phrag bcu bcu yod pa'o/
[862] /bang rim gnyis pa ni/
[863] de'i steng du chu las grub pa'i bang rim pad+ma rnam par spungs pa zhes bya ba ste/
[864] shel gyi rang bzhin 'od 'bar ba/
[865] ri rab las dpag tshad stong phrag brgyad phyir 'phags pa'o/
[866] /de'i steng na bang rim gsum pa 'khor lo rnams par brtsegs pa zhes bya ba gser las grub pa/
[867] ri rab las dpag tshad stong phrag bzhi phyir 'phags pa'o/
[868] /de'i steng na bang rim bzhi pa rin po che 'od 'bar ba zhes bya ba/
[869] bye ru las grub pa me'i 'od ltar dmar po 'phro bas/
[870] 'gro ba'i las kyis char 'bab pa dang  mi 'bab pa'i mtha' ston par byed pa'o/
[871] /ri rab las dpag tshad nyis stong phyir 'phags so/
[872] /de dag gi phyi rol na rol pa'i mtsho bdun dang gser gyi ri bdun gyis kun nas gru bzhir 'khor ba'i ri bdun ni/


### PAGE 25

[873] nang nas rim pa ltar/
[874] gnya' shing 'dzin dang*/
[875] gshol mda' 'dzin dang*/
[876] seng ldeng can dang*/
[877] blta na sdug dang*/
[878] rta rna dang*/
[879] rnam 'dud dang*/
[880] mu khyud 'dzin rnams chu mtshams nas gyen du 'phags pa'i cha ni/
[881] dpag tshad bzhi khri dang*/
[882] nyi khri dang*/
[883] lnga stong dang*/
[884] nyis stong lnga brgya dang*/
[885] stong dang phyed dang sum brgya dang*/
[886] drug brgya nyi shu rtsa lnga'o/
[887] /zheng du ni/
[888] so so cha las ji tsam 'phags pa de tsam re yod do/
[889] /de dag gi bar na mtsho brgyad 'khor bar yod de/
[890] klu chen po brgyad bskal par rtse zhing rol pa'i phyi rol pa'i mtsho zhes bya'o/
[891] /rol mtsho dang po'i zheng du dpag tshad stong phrag brgyad cu/
