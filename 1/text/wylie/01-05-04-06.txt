[6424] bdun pa la 'khor ba 'jig gi rgyal ba dang*/
[6425] de nas rim pa bzhin 'bum phrag drug cu rtsa bzhi'i bar gyi bskal pa la snying tig gsang ba 'di bzung nas 'gro ba'i don mdzad pa ste/
[6426] tha ma bskal pa rtsod ldan chen po rdo rje 'chang gis tshangs chen bkod pa'i bar ro/
[6427] /'di dag gi rim pa rgyas par ni/
[6428] /gsang ba spyod pa sa bon gyi rgyud las 'byung ste/
[6429] bskal pa re/
[6430] sangs rgyas kyi rnam grangs re/
[6431] 'khor 'dus pa'i grol tshul re dang rnams kyi dang po/
[6432] ye thog dang po'i sangs rgyas nas/
[6433] tha ma bskal pa rtsod dang ldan pa'i bar du dngos su bstan drug cu rtsa drug brjod mi lang gi khongs nas 'bum phrag drug cu rtsa bzhi'i grangs thams cad pa bstan pa ni/
[6434] ye thog dang po'i sangs rgyas ni/
[6435] /dang po mngon 'phags dran pa mgon/
[6436] /phyag rgya rang dran 'khor lo ni/
[6437] /gzhi las 'phags pa'i khyad par tshig
[6438] /spyi phud sngon gyi thog mar byung*/
[6439] /'di dus khrag khrig bdun cu yis/
[6440] /phyag rgya 'di ni dam pa'o/
[6441] /zhes pa nas/
[6442] /dran pa zad pa'i ye shes mgon/
[6443] /snying po rang tshig gsang bar go
[6444] /bskal pa rtsod dang ldan pa la/
[6445] /bcu phrag dgu yi gdung 'dzin pas/
[6446] /nges pa'i phyag rgya dam par bzung*/
[6447] /de ltar brjod kyis mi lang ba'i/
[6448] /sangs rgyas rnams kyi byin rlabs las/
[6449] /rang byung chen po'i yi ger ni/
[6450] /gnas pa'i ka dag chen po yi/
[6451] /babs las 'di kun rang byung shar/
[6452] /byin rlabs rim pa 'di kun yang*/
[6453] /thog ma babs las rang bstan no/
[6454] /zhes pa'i bar ro/
[6455] /brjod kyis mi lang ba ni bskal pa gzhan dang*/
[6456] bar gyi bskal pa'i sangs rgyas rnams kyi rim pa bsdus pa yin no/
[6457] /de dag kyang bkod pa chen po las/
[6458] ye thogs dang po'i sangs rgyas dang*/
[6459] /dam pa stong gi dkyil 'khor 'dus/
[6460] /de nas bstan pa gnyis pa la/
[6461] /spyi phud 'jig rten mgon zhes pas/
[6462] /dam pa stong gis 'di phyag mdzad/
[6463] /bstan pa dag ni gsum pa la/
[6464] /tshangs pa stong gi ye srid mgon/
[6465] /sangs rgyas stong gi thugs nyid dril/
[6466] /de nas bstan pa bzhi pa la/
[6467] /nyi ma stong gi rgyal ba dang*/
[6468] /sangs rgyas stong gis mnga' dbang bsgyur/
[6469] /bstan pa nyid ni lnga pa la/
[6470] /'jig rten ra ba mgon zhes pa'i/
[6471] /dam pa stong gi thugs la sbas/
[6472] /bstan pa dag ni drug pa la/
[6473] /'od zer stong gi mu khyud mgon/
[6474] /rigs can stong gis 'di nyid sbas/
[6475] /de nas bstan pa bdun pa la/
[6476] /ye khyab 'khor 'jig tshangs pa'i mgon/
[6477] /bde chen stong gis spyi bor bzung*/
[6478] /de lta de ltar bstan pa ni/
[6479] /'bum phrag drug cu rtsa bzhi ru/
[6480] /sangs rgyas grangs ni de snyed kyis/
[6481] /gsang chen 'di ni yongs bzung ba'o/
[6482] /bstan pa'i sangs rgyas nges pa ni/
[6483] /sa ya phrag ni bcu dgu yis/
[6484] /'di nyid phyag mdzad bcud dril pa'o/
[6485] /zhes so/
[6486] /de yang bskal pa 'bum phrag drug cu rtsa bzhi ni/
[6487] /tshangs chen gyi bskal pa yin la/
[6488] de dag thog ma'i mgon po nyid kyi sprul pa chen po 'bum phrag drug cu rtsa bzhi'i bkod nas/
[6489] gdul bya'i ngor sangs rgyas sa ya phrag bcu dgu sprul te don mdzad pa ni/
[6490] rgyal mchog kun tu bzang po'i go na tshangs chen bkod pa/
[6491] rnam snang gcig gi phyag mthil gyi pad+ma'i phrum phrum dbus ma'i nang gi bcu gsum pa thugs ka dpal gyi be'u gcig gi go'i nam mkha' la mdzad pa bstan pa yin la/
[6492] de'i sku thams cad kyi go dang*/
[6493] rigs lnga gzhan gyi go na yod pa'i zhing du mdzad pa bstan pa ni bsam pa las 'das te/
[6494] sangs rgyas kyi mdzad pa dang*/
[6495] yon tan dang phrin las dang*/
[6496] sku gsung thugs nam mkha' dang mnyam pa zhes bya bas/
[6497] sa bcu pa'i sems dpas kyang dpag par mi nus na/
[6498] tshu rol mthong ba'i blos dpag par ga la nus te/
[6499] rgyud bla ma las/
[6500] sangs rgyas khams dang sangs rgyas byang chub dang*/
[6501] /sangs rgyas yon tan sangs rgyas phrin las rnams/
[6502] /dag pa'i sems can gyi yang bsam bya min/
[6503] /ces pa dang*/
[6504] dkon mchog brtsegs pa las/
[6505] nam mkhas ji snyed khyab gyur pa/
[6506] /sku yis kyang ne di snyed khyab/
[6507] /sku yis ji snyed khyab gyur pa/
[6508] /'od kyis kyang ni de snyed khyab/
[6509] /'od kyis ji snyed khyab gyur pa/
[6510] /gsung gis kyang ni de snyed khyab/
[6511] /ces gsungs pa bzhin no/
[6512] /gnyis pa grol ba thob pa'i rnam grangs bstan pa ni/
[6513] 'dzam bu'i gling 'dir gsang chen nges pa'i bstan pa 'dis/
[6514] mi ma yin pa mkha' 'gro 'bum phrag brjod du med pa grol yang*/
[6515] skabs 'dir mi rnams kyi skyes pa dang bud med dang*/
[6516] rab tu byung ba dang*/
[6517] khye'u bu mo'i rnam grangs kyis tshe 'di dang bar dor grol ba'i rnam grangs nges pa ni/
[6518] bkod pa chen po las/
[6519] nyon cig rigs ldan dge slong dpal/
[6520] /nga ni 'di nas mi gnas nas/
[6521] /tshe lo drug cu yan chad la/
[6522] /'bras bu grol ba stong phrag gcig
[6523] /'byung ba rang dengs dag tu ste/
[6524] /dge sbyong gzugs ni de yi phyed/
[6525] /lhag ma byang chub sems dpa'o/
[6526] /de nas lnga bcu la thug par/
[6527] /'byung ba rang sar dengs pa ni/
[6528] /'bum phrag gnyis kyis skye med 'thob/
[6529] /phal cher bud med dag gis gzugs/
[6530] /skyes pa dag ni stong phrag gnyis/
[6531] /de nas tshe lo sum cu'i bar/
[6532] /'bum phrag dag ni drug pa ste/
[6533] /'di dag phal cher skyes pa la/
[6534] /bud med 'bum phrag gcig gis yin/
[6535] /'byung ba dag ni rang dengs so/
[6536] /de dag sngon byung nga yi 'khor/
[6537] /snyigs ma'i dus na sangs rgyas thob/
[6538] /nges gsang snying po yang bsdus pas/
[6539] /'bras bu nyid ni 'thob pa las/
[6540] /bstan pa gzhan gyi 'bras bu min/
[6541] /gal te bstan pa gzhan dag la/
[6542] /mngon par sangs rgyas 'byung dag na/
[6543] /'di nyid phrad de de bzhin no/
[6544] /'bras bu kun gyi thugs ka ru/
[6545] /'di nyid dag ni bstan pa'o/
[6546] /zhes te/
[6547] tshe 'dir 'byung ba rang dag gi grangs bstan pa'o/
[6548] /gang nas sangs rgyas thob pa de thams cad gsang chen 'di'i go nas sangs rgyas te/
[6549] /rig pa mngon sum gyi chos nyid gzigs nas sangs rgyas kyi/
[6550] de las gzhan gyis ma rgyas pa'i phyir ro/
[6551] /de'ang sngon bskal pa du ma nas tshogs bsags pa'i mthus/
[6552] bstan pa 'di dang gdod phrad nas/
[6553] /ring po mi thogs par sangs rgya ba la 'bras bu'i thus ka zer bas/
[6554] bstan pa 'di dang phrad pa thams cad myur du sangs rgyas 'thob ste/
[6555] 'bras bu'i thus ka dang phrad pa'i phyir ro/
[6556] /'o skal dpon slob chos can/
[6557] tshe 'di'am/
[6558] bar do'am/
[6559] rang bzhin sprul sku'i zhing gang rung du myur du sangs rgyas 'grub nges pa yin te/
[6560] sangs rgyas 'grub nges kyi rgyu nus pa thogs med bstan pa dag pa 'bras bu'i thus ka dang phrad nas de la mos pas spyod pa yin pa'i phyir ro/
[6561] /yang 'o skol dpon slob chos can/
[6562] sngon sangs rgyas grangs med mchod cing kun tu bzang po'i 'khor du 'dus pa yin te/
[6563] yang gsang bla na med pa'i theg pa la spyod pa'i phyir ro/
[6564] /thun mong gi theg pa dang 'phrad pa tsam la'ang sangs rgyas mchod pa la sogs pa'i dge rtsa sngon du song nges na/
[6565] thun mong ma yin pa 'di lta bu dang 'phrad pa la sngon bsags khyad par can yod cing sngon legs par spyad nges pas khyab bo/
[6566] /mngon rtogs rgyan las kyang*/
[6567] sangs rgyas rnams la lhag par byas/
[6568] de la dge ba'i rtsa ba bskrun/
[6569] /dge ba'i bshes kyis mgon bcas pa/
[6570] /'di nyan pa yi snod yin no/
[6571] /zhes gsungs pa bzhin no/
[6572] /bar dor grol ba'i rnam grangs ni/
[6573] /yang snga ma las/
[6574] skye gnyis bar du mngon par sangs rgyas pa/
[6575] /tshe lo bcu pa'i bar la 'di dag go
[6576] /stong phrag bdun ni snang ba ma dang 'phrad/
[6577] /skyes pa dag ni stong phrag drug nyid la/
[6578] /bud med gzugs ni stong phrag gcig yin no/
[6579] /de ltar skyes dang bud med khye'u bu mo/
[6580] ji ltar gyur pa'i gzugs su 'dug kyang sla'i 'di dang phrad rnams rnam par grol ba'o/
[6581] /zhes so/
[6582] /de yang gsang mchog nges pa 'dir zhugs nas khrid dang gdams pa thob nas/
[6583] go don ma rnyed kyang*/
[6584] skyes pa dang bud med byis pa de dag thos pa'i phan yon gyis myur du grol nges te/
[6585] 'bras bu'i thus ka bla na med pa dang phrad pa yin pa'i phyir ro/
[6586] /gsum pa rig 'dzin nges pa'i lung bstan brjod pa ni/
[6587] thal 'gyur las/
[6588] nga ni mya ngan 'das 'og tu/
[6589] /nub phyogs u rgyan dag gi yul/
[6590] /d+ha na ko sha'i lha lcam la/
[6591] /pha med bu ste badzra he/
[6592] /'dis ni dam pa'i bstan pa 'dzin/
[6593] /de yi rjes 'dzin nub kyi phyogs/
[6594] /bram ze'i phru gu skal ldan pa/
[6595] /many+dzU shrI pa ti zhes bya/
[6596] /lo ni bdun cu rtsa lngar 'dzin/
[6597] /de yi rjes sa skal ldan pa/
[6598] /so sha gling zhes bya ba yi/
[6599] /khyim bdag rigs skyes shrI sing+ha/
[6600] /zhes pa yis ni 'dzin par 'gyur/
[6601] /de rjes 'dzin pa gdol ba'i rigs/
[6602] /dz+nyA na sU tra sa 'di nyid 'dzin/
[6603] /de rjes 'dzin pa khyim bdag rigs/
[6604] /phyag rgya chen dag gis 'dzin/
[6605] /de yi rjes la rgyal po'i rigs/
[6606] /sprul pa phyag brnyan bcas pas 'dzin/
[6607] /de yi rjes la dge sbyong gzugs/
[6608] /lhun gyi rgyal mtshan dag gis so/
[6609] /de rjes sid+ha shwa ris 'dzin/
[6610] /de rjes sa la gnas pa yi/
[6611] /byang chub sems dpa' dag gis 'dzin/
[6612] /de 'og lag na rdo rje yi/
[6613] /sprul pa badzra pha las 'dzin/
[6614] /de 'og rgyal po seng ge ste/
[6615] /bzang po dag gis 'dzin pa'o/
[6616] /de 'og sgra mkhar dpa' 'dzin no/
[6617] /de 'og yo gi sra bas 'dzin/
[6618] /de 'og rgyal bo khri 'od do/
[6619] /de 'og dge slong dpal dang ldan/
[6620] /de nas blo gros mchog gis 'dzin/
[6621] /de nas mkha' 'gro dpal 'dzin mas/
[6622] /bstan pa 'di nyid bzung nas ni/
[6623] /tshe lo bcu pa'i dus la dar/
[6624] /de nas mi gnas rang sa'o/
[6625] /zhes so/
[6626] /de ltar bdag cag gi bla ma dam pa dge slong dpal dang ldan pa/
[6627] 'gro ba'i mgon po ku mA rA dza yan chad sprul pa 'byung bar lung bstan pa'i rim pa ste/
[6628] khyad par du lo brgya brgya na/
[6629] /bod 'dir bi ma la'i sprul pa res snying po 'di'i gnas nges pa rnams gsal bar byed ces lo rgyus chen mor rnam par bzhag pa de/
[6630] dam pa 'di yin te sme ba a'i mtshan ma can shangs kyi rtser ldan pa dang*/
[6631] man ngag gi gnad nges pa gzhan las 'phags pa dang*/
[6632] mngon par shes pas ma 'ongs pa lung ston pa dang*/
[6633] dka' ba'i gnas nges pa gsal bar ston pa dang*/
[6634] mya ngan las 'das pa'i tshe yang phul du byung ba'i rtags nges pas 'jig rten bkang ba'i phyir ro/
[6635] /'di dang su 'phrad pa rnams 'khor ba'i grong las 'bad pa med par thar ba'i phyir 'dzam bu gling gi rgyan du shar ba yin no/
[6636] /'gro ba'i mgon po shin tu thugs rje can/
[6637] /rgyan gyur 'jig rten bla mar deng shar te/
[6638] /'od gsal snying po'i bstan pa gsal mdzad nas/
[6639] /zhi ba'i dbyings su gshegs la gus phyag 'tshal/
[6640] /thugs rjes rtag tu 'khor ba yongs bzung ste/
[6641] /zhi ba phyogs gcig mya ngan mi 'da' yang*/
[6642] /'gro phan gzigs nas tha ma'i mdzad pa yis/
[6643] /ngo mtshar 'jig rten khyab la gus phyag 'tshal/
[6644] /ston ka'i zla ba dang por zhi ba yi/
[6645] /nags khrod dam par sku tshe btang ba las/
[6646] /slar yang byin rlabs thugs rje rmad byung gang*/
[6647] /gzhan las phul du byung la gus phyag 'tshal/
[6648] /gang du mgon po mya ngan 'das gyur pa/
[6649] /de tshe sa 'di nags tshal bcas pa g.yos/
[6650] /'od lnga'i snang bas nam mkha' khyab gyur cing*/
[6651] /rol mo'i sil snyan 'khrol la gus phyag 'tshal/
[6652] /sku gdung bzhu bas 'od zer 'bar ba'i mkha'/
[6653] /mkha' 'gro'i mchod sprin rol mos brgyan gyur cing*/
[6654] /'gro kun mi rtog bsam gtan thob gyur pa/
[6655] /mtha' yas rnam 'phrul ston la gus phyag 'tshal/
[6656] /grub pa rig sngags 'chang dang mkha' 'gro'i tshogs/
[6657] /dpag med mchod sprin bkod pas yongs bskor te/
[6658] /rigs 'dzin rgyal ba'i zhing du gshegs mdzad pa/
[6659] /mkha' spyod dngos grub brnyes la gus phyag 'tshal/
[6660] /phyi rab 'gro bar bsod nams zhing rab tu/
[6661] /sku gdung bzhag ste gdung lnga byon gyur cing*/
[6662] /dbu las rigs lnga'i zhing khams 'ja' tshon bzhin/
[6663] /'od lngas brgyan gyur byon la gus phyag 'tshal/
[6664] /sku gdung sil bu gang du spyan drangs shing*/
[6665] /mchod rten bzhengs dang sbyin pa mdzad pa na'ang*/
[6666] /'od lnga'i snang bas nam mkha' khyab gyur cing*/
[6667] /'gro ba'i yid rab g.yos la gus phyag 'tshal/
[6668] /bi ma mi tra mgon po thugs rje can/
[6669] /rnam 'phrul du mas 'gro ba'i don mdzad pa/
[6670] /bod yul rgyan gyur sprul par gshegs gyur te/
[6671] /ku mA rA dza ston la gus phyag 'tshal/
[6672] /ces bya ba ni kho bo cag gi bla ma dam pa rig 'dzin gyi sprul par lung bstan pa nyid gsal bar brjod pa yin no/
[6673] /de ltar 'dzam bu'i gling du rigs 'dzin rgyal ba'i tshogs kyis bstan pa dam pa bzung bas dar ba'i rabs bdun 'das te/
[6674] /tshe lo bcu pa thal nas/
[6675] sngar bstan pa bzhin mdzes ldan bkod pa la sogs pa'i zhing du bstan pa'i btsas 'phar zhing sems can thams cad smin pa'i don mdzad do/
[6676] /bskal pa bzang po 'di stongs nas bskal pa'i chags 'jig bye ba song ba na/
[6677] bskal pa 'khor ba dong sprugs zhes bya ba la/
[6678] sangs rgyas 'khor lo glog gi phreng bas bstan pa dam pa 'di yongs su bzung ste/
[6679] sems can rnams 'khor las grol bar mdzad nas/
[6680] rdo rje 'chang gis bkod pa'i tshangs chen gyi bskal pa'i 'gro rnams thams cad gdod ma'i sar grol te bstan pa'i btsas gsum yang chos nyid kyi dbyings su thim la/
[6681] 'khor ba dong sprugs te/
[6682] 'di nas bskal pa chen po stong phrag nyi shur lus can rnam par mi snang ngo*/
[6683] /de nas yang snga ma bzhin bag la nyal langs pas 'gro ba'i snod bcud snang ba na/
[6684] 'dul byed kyi ston pa'ang thog ma'i kun tu bzang po'i mthus 'byung ba yin no/
[6685] /ji skad du sgra thal gyur chen po'i rgyud las/
[6686] bstan pa snying thig gsang ba 'di/
[6687] /de ltar bstan pa bdun 'das nas/
[6688] /zhing khams bdun pa nges spyad nas/
[6689] /de ltar bdun po thal nas kyang*/
[6690] /rdo rje gdan gyi spo la ni/
[6691] /bstan pa kun gyi gsung gi btsas/
[6692] /rang byung chen po'i yi ge nyid/
[6693] /sgra dang bcas te babs pa ni/
[6694] /'di nas bskal pa bye ba na/
[6695] /'khor lo glog gi phreng ba yis/
[6696] /bcom ldan 'das la snang bar 'gyur/
[6697] /de nas lo ni brgya phrag gsum/
[6698] /de ltar gsum ni thal ba'i 'og
[6699] /bstan pa'i thugs kyi rdo rje yang*/
[6700] /ston pa de la snang bar 'gyur/
[6701] /de nas lo ni lnga brgya na/
[6702] /bstan pa'i sku yang der babs te/
[6703] /de ltar bstan pa dngos babs nas/
[6704] /yang ni bstan pa'i me ro ldang*/
[6705] /ston pa de yi 'khor du yang*/
[6706] /'phags pa tshangs pa'i 'od ces pa/
[6707] /rdzu 'phrul stobs ldan rdzogs pa la/
[6708] /rab tu dad cing 'dun pa nyid/
[6709] /nges par bzung ste mngon par snang*/
[6710] /de la sogs te ston pa'i 'khor/
[6711] /'phags pa nyan thos khri phrag gnyis/
[6712] /'dul ba'i bstan pa bskal pa gcig
[6713] /dgra bcom 'bras bu nyid la 'god/
[6714] /de nas mun pa'i bskal pa drug
[6715] /de 'das dgra bcom 'bum phrag gnyis/
[6716] /nyid kyi 'khor du 'dus nas ni/
[6717] /mdo sde'i bstan pa bskal pa brgyad/
[6718] /drangs nges las kyi mtha' la 'god/
[6719] /rdzu 'phrul stobs dang dbang bsgyur nas/
[6720] /nges par 'phen te bstan pa rdzogs/
[6721] /yang ni mya ngan 'da' tshul ston/
[6722] /de nas mun pa'i bskal pa gnyis/
[6723] /de nas ston pa'i sku 'khrungs nas/
[6724] /byang chub sems dpa' chen po'i 'khor/
[6725] /stong phrag brgyad ni 'dus pa las/
[6726] /mchog tu 'dun pa rab 'jigs dpal/
[6727] /rab tu ston pa'i bstan pa sdud/
[6728] /mngon pa'i bstan pa bskal pa brgya/
[6729] /thams cad tshe gcig 'bras bu 'thob/
[6730] /'di dus 'khor ba dong sprugs te/
[6731] /sems can rnams kyis sangs rgyas 'thob/
[6732] /'gro ba drug ces snang mi srid/
[6733] /bskal pa stong phrag nyi shur ni/
[6734] /sems can 'khor ba rgyun chad nas/
[6735] /lus can rnam par mi snang ngo*/
[6736] /de nas las kyi bye brag gis/
[6737] /sems can nyon mongs sngon med kyang*/
[6738] /bag la nyal ba langs pa'i dbang*/
[6739] /shin tu phra ba blangs pa'i gzugs/
[6740] /grangs mang rab tu phra ba las/
[6741] /gzugs can sems can lus 'phel 'gyur/
[6742] /de ltar brjod kyis mi lang ba'i/
[6743] /bstan pa'i tha ma bsam mi khyab/
[6744] /re zhig tshig gis mtshon pa'o/
[6745] /zhes so/
[6746] /'di la bla ma kha cig ni/
[6747] /kun tu bzang po'i go na yod do cog gi sems can rnams dong sprugs pa yin par bzhed la/
[6748] kha cig rdo rje 'chang gis bkod pa'i tshangs chen gyi sems can yod do cog grol bar dgongs pa yin te/
[6749] bstan pa'i tha ma bsam mi khyab/
[6750] /ces pas kun tu bzang po'i go na da dung tshad med ces bzhed do/
[6751] /gang ltar yang 'gal ba med de/
[6752] kun tu bzang po'i thugs rjes thams cad grol ba yang yin la/
[6753] dbyings nas 'byung rung da dung bag la nyal tshad med pa gnyis mi 'gal ba'i phyir/
[6754] grol ba rgya che shos ltar ngos bzung na'ang mchog tu legs so/
[6755] /theg pa'i mchog rin po che'i mdzod las/
[6756] gsang chen nges pa'i don las dka' ba'i gnas bstan pa ste rim khang lnga pa'o/
[6757] /de ltar yid ches pa'i yan lag tu shes byed rgyud kyi gnas gtan la phab nas/
[6758] da ni de'i gnas las ji skad 'byung ba'i don rnams bstan par bya ba las/
