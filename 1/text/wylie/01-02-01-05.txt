[999] bzhi pa la phyogs bzhir 'phags skyes po dang*/


### PAGE 28

[1000] spyan mi bzang dang*/
[1001] rnam thos kyi bu dang*/
[1002] yul 'khor srung so so'i 'khor dang bcas pa gnas so/
[1003] /de dag gi pho brang 'khor dang*/
[1004] skyed mos tshal bzang po rnams kyang*/
[1005] gser gyi sa gzhi brdal ba la tsan+dan gyi chus chag chag btab cing*/
[1006] lha'i me tog man dA ra bas pus nub tsam du khebs pa la/
[1007] rdzing bu bzang po me tog gis gang ba'i chu khad chad du yod pa la sogs pas mdzes pa'o/
[1008] /nyi ma'i gzhal med khang dpag tshad lnga bcu rtsa gcig gis 'og gzhi me shel las grub cing*/
[1009] zla ba chu shel las rang byung ba/
[1010] steng na gser dang dngul gyi ra bas bskor zhing*/
[1011] rin po che sna bzhi'i lcog dang*/
[1012] lha'i grong gis brgyan pa'o/
[1013] /zla ba ni dpag tshad lnga bcu la/
[1014] skar ma che ba rgyang grags bco brgyad dang bzhi cha gcig
[1015] 'bring bcu bdun nas gnyis kyi bar la/
[1016] chung ba rgyang grags gcig pa steng na lha'i grong dang bcas shing*/
[1017] nyin zhag re re zhing gling bzhi rang bzhin gyis bskor ba'i rdzu 'phrul yod pa/
[1018] gser zangs chu shel 'khar ba bzhi gang rung las grub pa/
[1019] dpag tshad bzhi khri'i nam mkha' la lding zhing 'od zer du 'phro ba yin no/
[1020] /dbus kyi ri dbang lhun po'i steng na sum cu rtsa gsum pa'i gnas yod de/
[1021] grong dang*/
[1022] tshal dang*/
[1023] sa gzhi dang*/
[1024] shing dang*/
[1025] 'dun sa bzang po dang lnga las/
[1026] grong la dbang po'i pho brang 'khor/
[1027] spyi'i grong blta na sdug
[1028] mtshams gyi gnas gsum las/
[1029] dbus na rnam par rgyal ba'i khang bzangs/
[1030] ngos re la dpag tshad nyid brgya lnga bcu pa/
[1031] blta na sdug las dpag tshad phyed dang lnga gyen du 'phags pa/
[1032] ba gam brgyad la khang bu brtsegs ma bdun na gnas khang bdun bdun gyis brgyan pa/
[1033] de'i phyogs bzhi na shing rta sna tshogs can zhes bya ba'i skyed mos tshal bzhi yod de/
[1034] re re na'ang rin po che'i shing dang*/
[1035] bya dang*/
[1036] rdzing bu du mas mdzes pa/
[1037] lha'i gos dang*/
[1038] rol mo dang*/
[1039] bdud rtsi dang*/
[1040] nor bu sna tshogs kyi dra bas sbrel zhing*/


### PAGE 29

[1041] lha'i bu dang bu mo glu dang sil snyan 'khrol bas gang ba yod do/
[1042] /spyi'i 'gro khyer blta na sdug ni/
[1043] de'i phyi rol na 'khor bar rin po che sna tshogs kyi khang brtsegs bkod pa sna tshogs su mdzes pa'i ngos re dpag tshad bzhi bzhi stong lnga brgya pa dpangs su phyed dang gsum 'phags pa'o/
[1044] /nang gi sa gzhi dang lam srang blta na sdug cing yid du 'ong ba dus bzhir me tog gi char 'bab pa dang bcas pa'o/
[1045] /grong khyer gyi phyi rol rin po che sna bdun gyi ra ba bdun gyis bskor ba'i bar na 'bab chus yongs su gang bar/
[1046] pad+ma la sogs pa me tog gi tshogs rgyas shing bya skad snyan par sgrogs pa na/
[1047] rin po che'i gru lding ba dang bcas pa yod do/
[1048] /mtshams gyi grong ni ri rab kyi rtse mo'i mtshams bzhi na khang brtsegs lnga brgya pa lha'i grong gis brgyan pa bzhi yod pa'i bar gyi thang ra ba dpag tshad lnga pas sbrel ba na/
[1049] gnod sbyin lag na rdo rje mched bzhi'i lha rigs gnas so/
[1050] /tshal ni blta na sdug nas phyogs bzhir dpag tshad nyi shu nyi shu gzhal ba na yod do/
[1051] /shar na shing rta sna tshogs kyi skyed mos tshal rdzing dang gos dang shing rta la sogs pas brgyan pa'o/
[1052] /lho na rtsub 'gyur gyi skyed mos tshal g.yul 'gyed pa'i tshe go cha sra ba sna tshogs su 'byung ba'o/
[1053] /nub na longs spyod 'dres pa'i skyed mos tshal nye bar spyad pa'i longs spyod dpag tu med pa'o/
[1054] /byang na kun tu dga' ba'i skyed mo tshal mya ngan thams cad dang bral zhing bkod pa mdangs dga' ba mang pos mdzes pa'o/
[1055] /de dag kyang chu zheng dpag tshad nyis brgya lnga bcu pa dbyibs legs shing blta na sdug pa'o/
[1056] /de dag gi nang gi sa gzhi thams cad gser gyi bye ma brdal ba la/
[1057] rin po che sna tshogs kyi rjod zhing gis 'khrigs pa'i bar bar na mtsho dang rdzing la sogs pas brgyan pa'o/
[1058] /tshal de dag gi phyi rol na sa gzhi yang de dag dang ming mtshungs pa me tog dang rdzing bu du mas brgyan zhing*/


### PAGE 30

[1059] thad ka snyoms par byas pa'i tshad ni skyed mos tshal bzhi po dang 'dra ba yin no/
[1060] /shing ni byang shar na yongs 'dus brtol zhes bya ba rtsa ba dpag tshad lnga 'thur du thug cing*/
[1061] gyen du brgya 'phags pa'i yal ga gdugs ltar gyes pa'i 'khor yug dpag tshad lnga bcur 'khyil ba la/
[1062] nor bu'i dra ba dang*/
[1063] lha'i gos dpyangs pa'o/
[1064] /de'i drung na rin po che ar mo nig lta bu'i rdo leb dkar po chu zheng dpag tshad lnga bcu'i steng na dbang po'i khri dang me tog gi char 'bab pa yod pa'o/
[1065] /blta na sdug nas lho nub dpag tshad phyed dang bzhi na/
[1066] lha'i 'dun sa chos bzangs kun nas zlum pa'i sa phyogs rin po che'i shing dang ra bas bskor ba/
[1067] chu zheng du sum brgya dang mtha' skor dgu brgya pa'i dbus na dbang po'i khri dang lha rnams kyi stan bsham pa yod do/
[1068] /nam mkha' la brten pa'i gzhal med khang 'dod pa dang gzugs la spyod pa rnams ni gong nas gong du gza' skar bkram pa ltar yod pa rnams kyi/
[1069] rgya'i tshad nyis 'gyur gyis che la/
[1070] bar thag gi nam mkha' rnams ni 'dzam bu'i gling nas 'og ma'i gnas la thug pa tsam re yod de/
[1071] 'dzam bu'i gling nas sum cu rtsa gsum gyi bar la dpag tshad brgyad khri yod pa ni/
[1072] sum cu rtsa gsum nas 'thab bral gyi bar gyi nam mkha' la yod pa bzhin shes par bya'o/
[1073] /de ltar chags nas kyang bar gyi bskal pa gcig tu snod kyi 'jig rten 'di stong pa'i rang bzhin 'gro bas dben pa ste/
[1074] ri dang ri bran rnams la shing dang*/
[1075] rtswa dang*/
[1076] me tog rigs mi 'dra ba mang po yod pa/
[1077] lung pa so so rnams kyang nags dang*/
[1078] 'jag ma'i gling du gnas shing*/
[1079] nam mkha' nas char babs pas rin po che'i ljon shing la sogs pa rgyas par gyur to/
[1080] /de nas bcud chags tshul ni yas rim pa bzhin te/
[1081] de'i tshe bdud rtsi'i char babs pas sa la rlangs phyung ste/
[1082] rin po che'i shing sna tshogs pad+ma'i rang bzhin du smin par byas pa la/


### PAGE 31

[1083] gong gi 'jig rten srid pa'i sems can rlung gi lha mo bzhi dang*/
[1084] chu'i lha mo gar byed pa mang po dang*/
[1085] klu'i bu stobs dang ldan pa bzhi rnams kyi yid zhugs pa las/
[1086] pad+ma'i gsung sgra phyogs kun tu 'phros pa'i sgras bskul ba'i tshe/
[1087] sngar gyi gzugs med smin rung rnam shes bzung ba'i char gnas sa bon bag la nyal du gnas pa rnams mngon gyur du sad de/
[1088] rnam par shes pa ting nge 'dzin gyi sprul pa'i lus su grub ste/
[1089] rang gi snang ba zang thal du shar bas lus kyi char med pa yang ma yin/
[1090] phra ba yid dang*/
[1091] rags pa sha khrag dang*/
[1092] dngas pa 'od kyi lus gsum gang rung du ma grub pas yod pa yang ma yin pa'i phyir/
[1093] yod min med min pa'i 'gro ba dang khams zhes bya'o/
[1094] /ting nge 'dzin rnam par 'phrul pa'i lus de nyid kyang res yod pa ltar snang la/
[1095] res med pa ltar snang ba'i phyir yang yod min med min zhes grags so/
[1096] /'gro ba de dag kyang zhing 'di'i rtse mo pad+ma rnam par brtsegs pa'i nam mkha' la brten nas gnas so/
[1097] /de dag las dpag tu med par mched de/
[1098] ting nge 'dzin zhi ba'i rang 'od dang dga' bde la spyod cing dpa' bar 'gro ba zhes bya ba'i ting nge 'dzin la gnas so/
[1099] /de'i 'og na yid rnam par rol pa'i 'khor lo can zhes bya ba'i nam mkha' la gser gyi rdo rje chen po gcig gyen la langs te/
[1100] 'od zer dpag tu med pa 'phro bas shin tu mdzes shing dpa' ba'i nyams dang ldan par 'khrul pa las gong ma'i 'gro ba de dag nam mkha' la ting nge 'dzin sprul pa'i lus kyis 'gro bas/
[1101] rdo rje mthong ste de la mdzes par blta ba'i phyir dpa' bar 'gro ba'i ting nge 'dzin zhes bya'o/
[1102] /de'i tshe sprul pa'i rdo rje de yid la rab tu g.yos pas/
[1103] 'gro ba de dag gi rnam pa las skyes pa'i 'gro ba de la/
[1104] 'ga' tsam thigs pa ltar yas chad pas/
[1105] gong gi dpa' bar 'gro ba'i ting nge 'dzin yal nas/
[1106] ci yang med do zhes brjod pa las/


### PAGE 32

[1107] gong ma las 'du shes tsam du yod la/
[1108] gzhan ci yang med par gnas pa de las/
[1109] 'gro ba dpag tu med pa mched de ci yang med pa zhes kyang bya/
[1110] cung zad med pa zhes kyang bya'o/
[1111] /de yang ting nge 'dzin gyi snang ba bzang ba ni/
[1112] ting nge 'dzin bzang ba las skye dgos na/
[1113] 'og mar je ngan du song bas de'i snang ba las byung ba'i lus sprul yang gong ma bas lus bongs chung zhing*/
[1114] 'od mdangs kyang chung ste ci yang med pa zhes dman pa dgag pa'i sgrar btags la/
[1115] gong ma'i snang ba las skyes shing 'phel bas skye mched ces bya ste/
[1116] nyon mongs pa mngon du rgyu med la/
[1117] phra ba bag la nyal du gnas so/
[1118] /'di dag rin po che za ma tog ces bya ba'i ting nge 'dzin la gnas so/
[1119] /'di lta bu theg pa mthun mong las rnam gzhag 'phags pa'i grub mtha' nyid de/
[1120] srid pa'i 'gro ba'i yid zhugs pa las sems can mched pa dang sbyar na/
[1121] da ltar yang dbyings kyi rig pa lung ma bstan de g.yos pa las sems can glo bur ba'i 'khrul pa 'byung ba yod de/
[1122] gsang snying las/
[1123] e ma ho bde gshegs snying po las/
[1124] /rang gi rnam rtog las kyi sprul/
[1125] /ces pa dang*/
[1126] sdud pa las/
[1127] rkyen rnams 'tshogs na las kyi 'khrul 'khor rab tu 'byung*/
[1128] /zhes so/
[1129] /'di sems can gsar skye 'dra yang*/
[1130] /gsar skyes ma yin te/
[1131] rig pa la mtshungs ldan ma rig pas lhan skyes su dbyings kyi cha de la sgrib pa nyid/
[1132] rkyen glo bur bas dngos su gsal bar byas pa tsam las dang po dag pa phyis 'khrul pa ma yin pa dang*/
[1133] dbyings zhes 'byung bzhi'i sgra brjod pa'i phyir ro/
[1134] /de nas dpag tshad stong phrag sum cu'i 'og na/
[1135] yid 'byed rnam par rol pa zhes bya ba'i nam mkha' la/
[1136] 'khor lo dpag tu med pa 'phro zhing gcig la gcig phrad pa'i sgra rang 'byung ba yod de/
[1137] der gong ma'i 'gro ba de dag ting nge 'dzin zhi gnas phyogs gcig tu song ba las/
[1138] 'og tu 'ga' tsam lhung nas/
[1139] gcig la gcig rnam par shes pa tsam las/


### PAGE 33

[1140] 'gro ba de dag mang por mched pas/
[1141] rnam shes mtha' yas te/
[1142] rnam pa yul/
[1143] 'khor lo 'jug pa/
[1144] shes pa tsam la bdag tu rtog pa tsam mtha' shes pa yas te/
[1145] sdud pa'i dngos po med pa/
[1146] de dag las skyes nas 'gro ba'i gzugs mtha' yas par mched pa ni/
[1147] rnam shes mtha' yas kyi skye mched ces bya'o/
[1148] /de dag kyang gong ma las tshe tshad thung zhing*/
[1149] lus bongs chung la 'od mi gsal ba ni/
[1150] ting nge 'dzin dman pa ste/
[1151] de yang bsod nams kyi stobs nyams pa'i phyir ro/
[1152] /de'i 'og dpag tshad stong phrag gnyis na/
[1153] sprin chen po rnam par rol ba zhes bya ba'i nam mkha' la/
[1154] ting nge 'dzin rang snang la shar ba sprin kha dog sna tshogs pa'i dum bus ling tsher khyab cing*/
[1155] shes pa mched pa las 'gro ba dpag tu med pa mched do/
[1156] /de nas nam mkha' mtha' yas pa'i skye mched ces btags so/
[1157] /de ltar gzugs med bzhi po las/
[1158] srid rtses bskal chen brgyad khri thub bo/
[1159] /ci yang med pas bskal chen drug khri'o/
[1160] /rnam shes pas bskal chen bzhi khri'o/
[1161] /nam mkha' mtha' yas bskal chen nyi khri thub pa yin no/
[1162] /lus snang bas gzugs med pa dang 'gal lo snyam na mi 'gal te/
[1163] bsam gtan gyi lha ltar snang ba 'od kyi gzugs med pas rnam par shes pa tsam du gnas la/
[1164] 'dod pa'i lha mi ltar 'byung ba sha khrag gi lus su med pas rnam shes yul la dngos su mi rtog par gnas shing*/
[1165] yi dwags ltar 'gyu ba yid kyi gzugs su med pas/
[1166] shes pa nang du gsal la/
[1167] dmyal ba ltar myong reg sdug bsngal gyi lus su med pas/
[1168] ting nge 'dzin dga' bde'i ngang la gnas pa'i rnam shes de yang*/
[1169] bsod nams cha mthun gyi 'bras bu'i rtse mo ting nge 'dzin cha bzhi la rang chas sprul snang gi lus sam gzugs 'og mas bltar mi mngon la rang sa dang gong mas mthong tsam re yod pa yin te/
[1170] yum bar ma las kyang*/
[1171] de'i tshe 'dod pa dang gzugs dang*/
[1172] gzugs med pa na spyod pa'i lha rnams kyang lag na me tog thogs nas de bzhin gshegs pa la mchod par byed do zhes pa dang*/


### PAGE 34

[1173] 'grel chung las kyang*/
[1174] lha'i rigs thams cad nye bar 'ong ba dang zhes pas kyang grub bo/
[1175] /de nas gzugs kyi khams su mched tshul ni/
[1176] nam mkha' mtha' yas las 'og tu dpag tshad khri phrag nyi shu 'das pa na/
[1177] rin po che mching bu rnam par bkod pa zhes bya ba'i nam mkha' phyi nang med par 'od lnga zang thal du snang ba la gong ma'i shes pa dum bur mched pa gcig tu gyur pas/
[1178] 'od kyi kha mig rna ba ldan pa kun tu zang thal ba dpag tu med par mched de/
[1179] rlung gi stobs kyis 'gro ba dang lding ba dang 'phyo ba la sogs pa byed do/
[1180] /de yang gong ma gzugs med la ltos nas 'og yin la/
[1181] 'og ma 'dod gzugs kun gyi gong na yod kyi 'og ma min pas 'og min ces bya ste 'og min pa'am gzugs can kun gyi rtse mo na yod pas 'og min zhes bya'o/
[1182] /de yang skye mched mu bzhi ting nge 'dzin rnam shes sprul pa'i lus mig shes phal pas  bltar med pa las khyad par du phye ste/
[1183] 'di ni rnam shes dang ba la phyi 'od kyi lus su grub pas ri mo'i rnam pa'am 'ja' tshon gyi gzugs bzhin no/
[1184] /lus dpag tshad khri drug stong la/
[1185] tshe yang bar bskal khri drug stong thub pa'o/
[1186] /de'i 'og ma rnams kyi nam mkha'i bar thangs sngar bstan pa ltar 'dzam bu'i gling nas 'og ma'i gnas su dpag tshad ci yod pa gzhal bas rtogs par byas la/
[1187] 'og min nas 'og gi thangs su gzhal ba na/
[1188] rin po che mthon mthing gis rnam par spras pa zhes bya ba'i nam mkha' la/
[1189] gong ma'i 'gro ba'i shes pa bag la nyal ba 'ga' lhung ba las/
[1190] 'gro ba dpag tu med pa mched pa ni/
[1191] shin tu mthong zhes bya ste gcig gis mthong na dga' ba lhag pa'i phyir ro/
[1192] /lus bongs dpag tshad brgyad stong la/
[1193] tshe yang bar bskal stong phrag brgyad thub pa'o/
[1194] /de'i 'og na rin po che rabs mdzes zhes bya ba'i nam mkha' la/
[1195] gong ma nas mched pa'i 'gro ba dpag tu med pa snang ba la/
[1196] gya nom snang ba zhes bya ste 'og ma las phul du gyur ba'i chas gzhal ba'i phyir ro/
[1197] /'di dag gi lus dpag tshad bzhi stong la tshe yang bar bskal bzhi stong thub pa'o/
[1198] /de'i 'og tu rin po che ze ba smu gu'i nam mkha' la gong ma las rnam shes 'ga' nye bar mched pas 'gro ba mang du 'phel ba ni mi gdung ba zhes bya ste/


### PAGE 35

[1199] dga' bde'i snang ba shar ba de dag la gdung ba med pa'i phyir ro/
[1200] /lus dpag tshad nyis stong la/
[1201] tshe bar gyi bskal pa gnyis thub pa'o/
[1202] /de'i 'og tu rin po che shel gyi khang bu brtsegs pa zhes bya ba'i nam mkha' la/
[1203] mi che ba zhes bya ba'i 'gro ba byung ste/
[1204] snang ba la 'dod sred mi che ba'i phyir ro/
[1205] /tshe bar bskal gcig thub la/
[1206] lus bongs dpag tshad stong yod pa'o/
[1207] /de ltar gnas ris lnga po de ni nyon mongs pa'i dring ba 'ga' zhig med pas gtsang ma ris kyi lha lnga zhes bya ste 'phags pa'i gnas gzhan lnga'o/
[1208] /so so skye bo'i gnas gzhan gsum gyi gong ma ni de'i 'og tu rin po che rab mdzes rnam par brdal ba zhes bya ba'i nam mkha' la mi che ba'i lha 'ga' lhung ba las mched pa ni/
[1209] 'bras bu che zhes bya ste bsod nams cha mthun gyi dge ba'i 'bras bu che ba las grub pa'i phyir ro/
[1210] /lus bongs dpag tshad lnga brgya la tshe bar bskal lnga brgya thub pa'o/
[1211] /de'i 'og na rin po che ka li mdog mdzes kyis rnam par spras pa zhes bya ba'i nam mkha' yod do/
[1212] /'bras bu che ba'i lha 'ga' thig pa'i tshul du chad pa las mched pa rnams la/
[1213] bsod nams skyes zhes grags te sngar bsod nams mang du bsogs pa las byung ba'i phyir ro/
[1214] /lus dpag tshad nyis brgya lnga bcu la tshe yang bar bskal de snyed do/
[1215] /de'i 'og na rin po che sprin rnam par stug po zhes bya ba'i nam mkha' yod de/
[1216] bsod nams skyes kyi 'gro ba rnams chad pa las sprin med 'od ces bya ba'i 'gro ba dpag tu med pa mched do/
[1217] /de yang dal 'jam dro ba'i tshad dang ldan pa/
[1218] sprin med pa'i nyi ma'i rnam pa 'dra bas na de skad ces grags so/
[1219] /lus dpag tshad brgya nyi shu rtsa lnga la tshe yang bar bskal de snyed thub pa'o/
[1220] /de'i 'og na rin po che 'od rnam par 'byin pa zhes bya ba'i nam mkha' la sprin med las chad pa dge rgyas zhes bya ba'i 'gro ba rnams te/


### PAGE 36

[1221] dge rtsa rgyas pa las byung bas so/
[1222] /lus dpag tshad drug cu rtsa bzhi pa tshe yang bar bskal de snyed thub pa'o/
[1223] /de'i 'og na rin po che in dra nI las rnam par spras pa zhes bya ba'i nam mkha' la/
[1224] gong ma las chad pa'i 'gro ba la tshad med dge zhes bya ste/
[1225] dge rtsa tshad med las grub pa'i phyir ro/
[1226] /lus dpag tshad sum cu rtsa gnyis la tshe yang bar bskal de snyed do/
[1227] /la la nas dge rgyas kyi gong du tshad med dge gsungs pa'ang yod do/
[1228] /de'i 'og na rin po che pa tang ka ling gis rnam par spras pa zhes bya ba'i nam mkha' la/
[1229] gong ma las mched pa dge chung zhes bya ba'i lha rnams so/
[1230] /de yang gong ma bas dge ba'i 'bras bu chung ba la spyod pas de skad ces bya'o/
[1231] /lus dpag tshad bcu drug pa tshe yang bar bskal de snyed pa'o/
[1232] /de'i 'og na nor bu rin po che ke ke ru rnam par spras pa zhes bya ba'i nam mkha' la/
[1233] gong ma las mched pa 'od gsal te lus la 'od gsal ba'i phyir ro/
[1234] /lus dpag tshad brgyad pa tshe yang bar bskal brgyad do/
[1235] /de'i 'og na rin po che dpal brtsegs zhes bya ba'i nam mkha' la/
[1236] gong ma las mched pa tshad med 'od de lus kyi 'od la tshad med pas de skad ces so/
[1237] /lus dpag tshad bzhi pa tshe yang bar bskal bzhi'o/
[1238] /de'i 'og na rin po che dpa' ba'i 'od ces bya ba'i nam mkha' la/
[1239] gong ma las mched pa ni 'od chung zhes bya'o/
[1240] /lus kyi 'od gong ma las chung ba'i phyir de skad ces brjod do/
[1241] /lus dpag tshad gnyis la tshe yang bar bskal gnyis thub pa'o/
[1242] /de'i 'og na rin po che ke ru dza zhes bya ba'i nam mkha' la gong ma las mched pa tshangs chen pa'i 'gro ba yod do/
[1243] /de'ang 'dod pa'i skyon las tshangs pas de skad ces bya'o/
[1244] /lus dpag tshad phyed dang gnyis la tshe yang bar bskal de snyed thub pa'o/
[1245] /de'i 'og na rin po che sa mi ka zhe bya ba'i nam mkha' la tshangs chen las 'ga' zhig chad pa ni/


### PAGE 37

[1246] tshangs pa mdun na 'don te/
[1247] de dag gi mdun na kha don byed pa re yod pas de skad ces bya'o/
[1248] /lus dpag tshad gcig la tshe yang bar bskal gcig tu thub pa'o/
[1249] /de'i 'og na rin po che si ka ta zhes bya ba'i nam mkha' la gong ma las chad pas tshangs pa zhes bya'o/
[1250] /de'ang dge ba'i las la tshangs par spyod pas na de skad ces bya'o/
[1251] /lus dpag tshad phyed la tshe yang bar gyi bskal pa phyed thub pa'o/
[1252] /de nas 'dod pa'i khams la gnyis las/
[1253] lha rigs drug gi dang po ni/
[1254] de'i 'og na dpag bsam gyi shing rin po che rab tu rgyas pa zhes bya ba'i nam mkha' la tshangs pa'i 'gro ba 'ga' mched pa ni/
[1255] sngon gyi bsags pa'i khyad kyis lhung ba las gzhan 'phrul dbang byed ces bya ba'i 'gro ba dpag tu med pa mched do/
[1256] /de'ang lus dang longs spyod kyi 'byor ba gzhan las sprul par snang ba la dbang bas de skad do/
[1257] /gzhan gang gis she na lha'i dpag bsam dang rang gi rnam 'phrul gzhan du snang bas so/
[1258] /lus rgyang grags phyed dang gnyis la tshe mi lo stong drug brgya la nyin zhag gcig tu brtsis pa'i rang lo khri drug stong thub pa'o/
[1259] /de'i 'og tu dpag bsam gyi shing mthong mdzes zhes bya ba'i nam mkha' la/
[1260] gong ma las lhung ba ni 'phrul dga' ste/
[1261] de'ang lus kyi 'od las bu brgya'am stong ngam dpag tu med par sprul nas rtse dga' byed pas de skad do/
[1262] /lus rgyang grags gcig dang bzhi cha ste gzhu 'dom lnga brgya dang brgya nyi shu rtsa lnga'o/
[1263] /tshe mi lo brgyad brgya la nyin zhag gcig tu brtsis pa'i rang lo stong phrag brgyad thub pa'o/
[1264] /de'i 'og na dpag bsam gyi shing mig mdzes zhes bya ba'i nam mkha' la/
[1265] 'phrul dga' las mched pa dga' ldan te dga' bde dam pa'i chos la spyod pa'i phyir ro/
[1266] /lus rgyang grags gcig ste gzhu 'dom lnga brgya pa/
[1267] tshe mi lo bzhi brgya la nyin zhag gcig tu brtsis pa'i rang lo bzhi stong thub pa'o/
[1268] /de'i 'og na dpag bsam gyi shing yid 'gyur zhes bya ba'i nam mkha' la/


### PAGE 38

[1269] gong ma las lhung bas 'thab bral zhes bya ste/
[1270] lha ma yin dang rtsod pa bral ba'i phyir ro/
[1271] /lus rgyang grags bzhi gsum ste gzhu 'dom sum brgya bdun cu rtsa lnga'o/
[1272] /tshe mi lo nyis brgya la zhag gcig tu brtsis pa'i rang lo nyis stong thub po/
[1273] /de'i 'og na dpag bsam gyi shing yongs 'dus brtol gyis brgyan pa'i sa gzhi la/
[1274] mtha' bral las lhung ba'i 'gro ba mched pas sum cu rtsa gsum ste/
[1275] glang po che rab brtan la gser gyi mgo sum cu rtsa gnyis g.yu'i mgo gcig dang rtsa gsum la  dbang dang nye dbang spyod pas sam/
[1276] ma 'dres dang phreng 'bar ba la sogs pa'i gnas sum cu rtsa gsum na/
[1277] dbang po sum cu rtsa gsum gyi byed pas de skad ces bya'o/
[1278] /lus rgyang grags kyi bzhi cha gnyis te gzhu 'dom nyis brgya lnga bcu'o/
[1279] /tshe mi lo brgya la zhag gcig tu brtsis pa'i rang lo stong phrag gcig thub pa'o/
[1280] /de'i 'og na nyi zla gza' skar 'char ba'i gnas bang rim rtse mo dang gnya' shing 'dzin la sogs pa'i gzhi la sum cu rtsa gsum las mched pa'i 'gro ba rnams la rgyal chen ris bzhi zhes bya ste/
[1281] gling bzhi so so'i bdag por skyes shing dbang bsgyur la bsrung ba'i phyir ro/
[1282] /lus rgyang grags bzhi cha gcig ste/
[1283] gzhu 'dom brgya nyi shu rtsa lnga yod la/
[1284] tshe mi lo lnga bcu la nyin zhag gcig tu brtsis pa'i rang lo lnga brgya thub pa'o/
[1285] /de dag ni 'dod lha rigs drug go
[1286] /lha min la ris bzhi las/
[1287] tshe dpal lha'i ris ni sum cu rtsa gsum pa dang lus dang tshe mnyam la/
[1288] stobs chen gnod sbyin gyi ris ni rgyal chen bzhi'i lus dang tshe dang longs spyod 'dra zhing*/
[1289] gdug pa klu'i ris ni klu rnams dang mtshungs la/
[1290] gsod byed srin po'i ris ni yi dwags rnams dang mthun zhing*/
[1291] rtsub 'gyur bdud kyi ris thags bzangs ris la sogs pa rnams ni/
[1292] gzhan 'phrul dbang byed pa rnams dang longs spyod kyi rnam pa 'dra la/


### PAGE 39

[1293] tshe sum cu rtsa gsum pa bzhin no/
[1294] /de nas bdud ris kyang lha ris su bsdus nas lha min ris bzhi kho na'o/
[1295] /de nas mir mched pa ni/
[1296] thog ma 'dzam bu'i gling bsod nams khyad par can gyi sa pa 'dir 'od gsal las lha'i bu gnyis pad+ma la rdzus skyes su mched par bshad de/
[1297] de yang rgyal chen bzhi yan chad kyi 'gro ba chags pa de'i 'og tu 'od gsal nas lha'i bu gnyis 'dzam bu'i gling 'dir lhung ba ni nyi ma rab tu snang byed dang*/
[1298] zla ba dri med do/
[1299] /de nas snang ba thams cad rab tu mdzes pa'i 'od kyi pad+ma dpag tu med pa la/
[1300] de gnyis kyi yid rab tu g.yos pa las/
[1301] dbyings kyi sa bon gyi cha mngon du gyur pa'i rkyen du shar bas/
[1302] rdzus skyes kyi lha'i bu 'ga' tsam mched de/
[1303] de dag kyang phan tshun mthong na dga' ba dang 'od kyi snang ba rab tu gsal ba la rdzu phrul gyis spyod pa ni/
[1304] 'gro ba de dag 'gro na yang nam mkha' la 'gro/
[1305] 'dug na yang nam mkha' la 'dug
[1306] zas su bsam gtan ci dga' bde la spyod/
[1307] lus la 'od zer gyi tshogs dpag tu med pa 'phro zhing 'gro bar 'dod pa tsam gyis gang du bsam pa der phyin la/
[1308] tshe lo yang dpag med thub ste/
[1309] nyon mongs pa mngon du rgyu gang yang med pa'o/
[1310] /rgyud 'ga' las dga' ldan nas mched par bshad la/
[1311] la la nas rgyal chen bzhi las mched par bshad de/
[1312] dgongs pa ni thogs ma'i gtso bo de gnyis 'od gsal las lhung ba yin la/
[1313] de'i 'og tu dga' ldan dang*/
[1314] rgyal chen bzhi dang*/
[1315] gong ma gzhan las kyang lhung nas 'dir rdzus te skyes pa yin pas thams cad kyi ltar 'gal ba med par shes par bya'o/
[1316] /de'i tshe bskal pa dang po de'i yul gyi ming ni dga' ldan brtsegs pa zhes bya'o/
[1317] /ci'i phyir zhe na/
[1318] snang ba 'od kyi longs spyod bsam gyis mi khyab pa dang*/
[1319] rig pa ting nge 'dzin gyi dga' bde dpag tu med pa'i phyir ro/
[1320] /de'i tshe 'gro ba de dag 'dul ba'i ston pa drug pa rdo rje 'chang nyid/


### PAGE 40

[1321] 'od kyi pad+ma rab tu mdzes pa 'dab ma stong dang ldan pa'i sbubs yangs shing rgya che la rdzus nas skye ba'i tshul du byon no/
[1322] /de yang gzigs stangs rnam pa gsum gyis 'gro ba la gzigs pas gong nas mched pa lha'i bu nyi ma rab tu snang byed dang*/
[1323] zla ba dri ma med par byung ba ni/
[1324] thabs dang shes rab la brten nas 'gro ba 'dul ba'i ston par byung ba'i rtags so/
[1325] /de'i tshe pad+ma'i 'dab ma re re'i steng na sangs rgyas nyid dang rgyu mthun pa re re byon pa ni/
[1326] bskal pa 'di la sangs rgyas stong 'byung ba'i rtags so/
[1327] /de nas snang ba 'dul byed kyi spyan gyis pad+ma la gzigs pas nam mkha' nas byung ba tsha grang gi rang sgra grags ste/
[1328] mi snang mo zhes bya ba'i sgra lan gsum du byung ba las/
[1329] 'gro ba de dag kyang mi zhes bya bar thogs so/
[1330] /de'i tshe lus gdos bcas sha khrag tu grub pa ni med la/
[1331] skabs su gong ma'i 'od la brten pas zang thal du snang zhing dbang po lnga dang yan lag dang kha dog dang skye mched la sogs pa rab tu mdzes par yod kyang*/
[1332] pho dang mo zhes tha dad pa ni med do/
[1333] /de'i tshe nam mkha' la 'od kyi skar ma 'bum phrag drug cu rtsa bzhi snang ba ni rdzogs pa chen po'i chos kyi rnam grangs 'bum phrag drug bcu rtsa bzhi 'byung ba'i snga ltas su shar la/
[1334] de'i nang nas kyang mdzes shing bkra ba bcu bdun ni/
[1335] yang gsang bla na med pa'i rgyud bcu bdun 'byung ba'i ltas so/
[1336] /de nas stong pa de nyid rnam pa thams cad mkhyen pa'i spyan gyis bstan pa dang gdul bya la gzigs nas/
[1337] bstan pa kun la snga ba sgra thal 'gyur rtsa ba'i rgyud chen po gsungs so/
[1338] /'di'i dus na skye dgu rnams kyi tshe lo dpag tu med cing lus la khru sum cu rtsa gnyis yod de/
[1339] de nas rim gyis bri ba yin no/
[1340] /de nas 'gro ba yang mang du 'phel/
[1341] tshe yang bags kyis bri/
[1342] lus kyi 'od la sogs pa yang yal/
[1343] bsod nams kyang chung ngu song zhing*/


### PAGE 41

[1344] sngon gyi las kyi dbang gis nyon mongs pa bag la nyal langs te dpal dang gzi brjid dman par gyur to/
[1345] /'di'i dus na shar gyi lus 'phags gling du'ang lha las mir mched de/
[1346] rdzus skyes las mang du 'phel lo/
[1347] /de nas byang gi sgra mi snyan du'ang mi mched cing*/
[1348] nub kyi ba glang spyod du yang mi mched do/
[1349] /de'i phyir mi rnams kyi rim pa ni thog mar 'dzam bu'i gling du byung bas las kyi sa pa'o zhes grags so/
[1350] /de nas 'gro ba de dag dga' bde'i bag la yengs pas tshe lo yang bye ba la thug par song ba na yul gyi ming 'jig rten mi mjed ces bya'o/
[1351] /de'i tshe 'gro ba de dag kyang 'od kyi sgo nga las skye zhing*/
[1352] 'od ni mi'i 'dom bdun du gsal bas nam mkha' la 'gro zhing*/
[1353] zas su ni 'byung ba'i dngas ma za la/
[1354] gos med gcer bur gyur pas dri ma chags pa 'khrud pa'i rdzing bu bzang po'ang yod par gyur to/
[1355] /de dag kyang rang bzhin gyis dge ba bcu la spyod pa sha stag go
[1356] /de nas sngon gyi las kyi stobs kyis tshe yang bags kyis bri/
[1357] 'od dang bsod nams kyang nyams par gyur pa na/
[1358] yul gyi ming drod gsher 'dus pa 'od gyis spungs pa zhes bya'o/
[1359] /de'i dus na 'byung ba tsha bas drod byas grangs pas rgyu dang rkyen du gyur nas 'gro ba thams cad shing gi zil pa las drod gsher skyes su gyur te/
[1360] 'di'i dus su tshe lo yang 'bum la thug cing zas su ljon shing gi 'bras bu za/
[1361] gos su shing lo bzang po gyon zhing*/
[1362] mi re skye ba dang shing re 'byung ngo*/
[1363] /pho mo'i dbang po ni ma dod/
[1364] gcig la gcig mthong na dga' zhing reg na bde ba tsam mo/
[1365] /de nas bsod nams bags kyis bri ste/
[1366] tshe lo yang brgyad khri la thug pa na/
[1367] yul gyi ming ni chags 'byung mngal du snang ba zhes bya'o/
[1368] /'gro ba de dag nyon mongs pa mngon du rgyu langs pa'i mgo btsugs te/
[1369] las kyi dbang gis pho mo'i dbang po'i sgo dod pa tsam du gyur/


### PAGE 42

[1370] gcig la gcig blta ba dang reg pa dang dgod pa'i 'dod chags byung zhing 'gro ba yang mngal nas skyes pa las mang du 'phel lo/
[1371] /'di'i dus na 'od rang gsal tsam la zas gos shing la spyod cing 'dod 'jo'i ba dang cang shes kyi rta yang yod do/
[1372] /de nas bsod nams bri ste/
[1373] nyon mongs pa zhe sdang byung bas gcig gis gcig gsod pa'i las kyis sngar gyi yon tan rnams nub cing*/
[1374] blta ba dang dgod pa dang reg pa las mang du mched pa thams cad kyang sa la sor bzhis ma reg par 'gro la/
[1375] zas su sa'i tshil zhag bzang po sbrang rtsi'i ro 'dra ba za zhing shing bal 'jam po dag gos su gyon no/
[1376] /'di'i dus su 'od kyang mog mog por song nas rab tu mi gsal zhing*/
[1377] gzugs ngad lang tsho yang sngon pas mi mdzes so/
[1378] /de nas ring zhig na mi 'ga' zhig gis sa zhag de nam 'dod tsam na ma blangs par zhag dang zla ba dang lo'i gsog 'jog byas pa thams cad kyis de legs so zhes rjes su bslabs pas nub nas/
[1379] bar der mu ge dang mun pa'i dus lo mang zhig byung ngo*/
[1380] /de nas 'gro ba spyi mthun gyi bsod nams las nam mkha' la nyi ma shar ba'i snang ba 'byung ste/
[1381] 'di na nye 'di na ring zhes pa mi 'dug pas/
[1382] nyi ma zhes mnye bar phan 'dogs pa'i ming du grags so/
[1383] /de nas de nub pa dang mtshan mo zhes btags shing*/
[1384] mun pa sangs par smon pa las/
[1385] zla ba yang de dang 'dra bar shar ba las/
[1386] 'di yang de'i zla bor 'dug ces zla bar grags so/
[1387] /de'i dus na zla ba yang mtshan mo ril gyi drod dang ldan par 'char ba la/
[1388] 'gro ba phal mo ches 'di ni bsil bar gyur cig ces smon pas/
[1389] dro ba med de bsil bar gyur to/
[1390] /yang la las ha cang bsil bas gdungs pa ma bzod de/
[1391] 'di bas mi bsil bar gyur cig ces brjod pas zla ba de yar skye mar 'grib tu gyur to/
[1392] /de'i dus na ma rmos rang 'khrungs kyi 'bras sA lu'i zhing nang rngas nang skye la nub rngas nub skye ba zas su byung ba longs spyad pas/


### PAGE 43

[1393] lus mdangs stobs dang ldan nas dbang po sgo sbyor pa'i 'dod chags la spyod pa na/
[1394] la las dbyug pa dang bong ba dang sa dang rdo ba dag 'phangs pa la ngo tsha nas/
[1395] shing dang rdo la sogs pas skyor ba na/
[1396] bdud rtsi'i char babs pa las 'jag ma bkab pas/
[1397] khyim la snga ba 'jag khyim skyil po zhes bya ba byung ngo*/
[1398] /de nas 'bras kyi zhing la gsog 'jog tu byas pas nyung du song ste ma skyes pa na/
[1399] nga rgyal can cig gis 'di tshun chad nga dbang ngo zhes ris su bcad pa na/
[1400] thams cad kyis de ltar byas pas bsod nams chung ba rnams kyi zhing ngan pas ma sos nas/
[1401] gzhan la brkus pas nyon mongs pa 'dod chags dang zhe sdang dang gti mug dang nga rgyal dang phrag dog kun tshang ste/
[1402] las kyi dbang gis de yang nub bo/
[1403] /'di'i dus na rigs bzang ba cig gis 'bras lhag ma cha bgos nas bkye bas/
[1404] rang gi skal ba chad pa la thams cad mgu nas/
[1405] rgyal por bskos pas mang pos bkur ba'i rgyal po zhes bya ba byung ngo*/
[1406] /de nas shing gi thong pas ri la brkos te gze ka cung zad btab pa las 'bru la snga ba so ga byung ngo*/
[1407] /de nas zhing gi las cher byas te/
[1408] grong dang ljongs dang*/
[1409] grong khyer dpag tu med pa byung ste/
[1410] 'dzam bu'i gling 'di bya gag spar ba'i tshod tsam na grong khyer gyis gang bas 'byor pa rgyas pa/
[1411] lo legs pa/
[1412] skye bo dang mi mang pos gang ba byung ngo*/
[1413] /de nas ngan song ji ltar chags pa'i tshul ni/
[1414] mi'i rten la dug gsum gyi las bsags pa'i dbang gis byung ste/
[1415] zhe sdang gi las lhag par bsags shing dmyal ba'i bdag por skye ba'i skyes bu zhig thog mar mnar med pa'i gnas su gshin rje'i rgyal por skyes pa na/
[1416] de'i 'khor gyi las bsags pa'i bya dang khyi dang dmyal srungs mang po dang*/
[1417] dmyal ba'i sdug bsngal la dngos su spyod pa'i sems can mang po yang byung ngo*/
[1418] /de nas tsha ba'i dmyal ba brgyad po kun dang*/
[1419] de'i 'dabs 'byor na grang ba'i dmyal ba brgyad/


### PAGE 44

[1420] nyi tshe nye 'khor ba dang bcas pa yang byung ngo*/
[1421] /de nas 'dod chags lhag pa'i las kyi yi dwags dang*/
[1422] gti mug lhag pas dud 'gro rnams su so sor smin zhing chags so/
[1423] /'di dag gi tshe tshad kyang rnam pa tha dad pa las/
