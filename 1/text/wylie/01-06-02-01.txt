[7099] dang po spros bcas kyi dus dang mtshan ma ni/
[7100] dbang bskur ba la rim par 'jug pa'i dus gnad bstan pa las/
[7101] spros bcas dag gi dbang bskur ni/
[7102] /byi ba 'brug dang rta dang phag
[7103] /khyad par lo ni bzhi dag la/
[7104] /dbang bskur cho ga 'grub pa yin/
[7105] /zla ba ra ba bzhi dag la/
[7106] /dus rdzogs 'bras bu 'byin phyir 'grub/
[7107] /tshes grangs yar gyi gcig nas ni/
[7108] /zla ba rgyas pa'i mtshams su'o/
[7109] /bskur dus nyin phyed nam gung ngo*/
[7110] /rnal 'byor lus kyi bye brag gis/
[7111] /so so'i 'byung ba'i lo la sbyar/
[7112] /dbang bskur cho ga shis par 'gyur/
[7113] /'di dus slob ma dam tshig can/
[7114] /'byung ba'i lus rnams mthun pa ni/
[7115] /grangs la tshad du gzung du med/
[7116] /brgya'am lnga bcu la sogs pa'i/
[7117] /'byung las mthun na 'gal ba med/
[7118] /gal te cho ga la zhugs tshe/
[7119] /mar me gdangs dang mi ldan na/
[7120] /dam tshig bskang ba'i cho ga bya/
[7121] /dme ba med na dngos grub ni/
[7122] /yang nas yang du blang bar bya'o/
[7123] /don med shi na bar chad 'byung*/
[7124] /dbang rdzogs 'dzab la drag tu 'bad/
[7125] /de tshe 'dus pa'i mched lcam su/
[7126] /lus la nad nyid byung ba na/
[7127] /phyag dang bskor ba dag bya'o/
[7128] /ngag la klab col su la byung*/
[7129] /bsam te yi ge brgya pa gdon/
[7130] /sems ni ltogs sam dran nyams na/
[7131] /bskyed dang rdzogs pa'i rim la 'jug
[7132] /gal te byang ba'i rtags byung na/
[7133] /gdod kyis dbang bskur cho ga 'bad/
[7134] /gal te sgrub pa'i rdzas 'phel na/
[7135] /dngos grub rab mchog thob pas na/
[7136] /mnyam pa'i don la mos par bya/
[7137] /dbang bskur dag la zhugs gyur nas/
[7138] /rtag tu mtshan ma bzang mthong na/
[7139] /thun mongs dngos grub de yis 'grub/
[7140] /nyams dang shes par ldan na yang*/
[7141] /'dis kyang dga' bde nyid la spyod/
[7142] /bla ma nyid la mchog tu yang*/
[7143] /mos pa bzang po su skyes pa/
[7144] /'dis kyang phyag rgya mchog la sbyor/
[7145] /bdag nyid lus ngag bde mthong na/
[7146] /'dis ni sangs rgyas zhing dag go
[7147] /spros bcas dbang gi dus dang yang*/
[7148] /mtshan ma dag ni legs bshad do/
[7149] /zhes so/
[7150] /gnyis pa spros med kyi dus dang mtshan ma ni/
[7151] yang de nyid las/
[7152] da ni spros pa med pa yi/
[7153] /dus dang mtshan ma nyer bstan bya/
[7154] /'di la lo yi bye brag med/
[7155] /gang la yang ni shes pa'o/
[7156] /'di dus dbyar dang dgun la bzang*/
[7157] /tshes grangs yar gyi ngo la'o/
[7158] /bskur dus tho rengs sgra sangs la'o/
[7159] /'di la dad ldan lnga dang drug
[7160] /bdun las mang na don mi 'grub/
[7161] /de ltar dad dang ldan pa'i bu/
[7162] /sems kyi las su dge ldan la/
[7163] /ngag gis bla ma'i bstod ldan pa/
[7164] /de lta bu la dbang bskur tshe/
[7165] /lus ni bde ba ma yin na/
[7166] /lus sdig phyi nas bshags pa bya/
[7167] /de bzhin ngag dang sems la yang*/
[7168] /sdig pa bshags pa'i las brtsam mo/
[7169] /spros pa med pa'i dbang bskur gyi/
[7170] /dus dang mtshan ma bshad pa'o/
[7171] /zhes so/
[7172] /gsum pa shin tu spros med kyi dus dang mtshan ma yang*/
[7173] /de nyid las/
[7174] da ni shin tu spros pa med/
[7175] /mchog tu gsang ba'i dbang bskur gyi/
[7176] /dus dang mtshan ma bshad par bya'o/
[7177] /de yang lo yi bye brag min/
[7178] /rang 'thad nyid du byas pas 'grub/
[7179] /phyi dus sa bon 'jug pa'i dus/
[7180] /byang chub sa bon brten pa'i phyir/
[7181] /'di yi dus su dbang bskur na/
[7182] /rang byung sa bon 'phel bar bshad/
[7183] /'bru dang 'bras bu sdud dus su/
[7184] /shin tu spros med dbang bskur na/
[7185] /ye shes 'bras bu rdzogs pa'i phyir/
[7186] /sku gsum sa la nges par 'gro
[7187] /nang dus yar ngo'i 'phel dus la/
[7188] /tshes grangs mar 'grib spangs pa yis/
[7189] /nyams myong brtan par bya ba'i phyir/
[7190] /nyams dang byin rlabs gong du 'phel/
[7191] /bskur dus nyi ma rtse shar la/
[7192] /rang byung ye shes shar don du'o
[7193] /yang na mar gyi zad mtshams su/
[7194] /rtog pa zad pa'i don bya'o/
[7195] /skal ldan gcig gam yang na gnyis/
[7196] /gsum las mang na don mi 'grub/
[7197] /'di dus so so'i phyogs bzung ste/
[7198] /lus kyi dus na nam mkha' la/
[7199] /sprin dang khu rlangs kha char dang*/
[7200] /rlung la sogs pa'i sgra dag dang*/
[7201] /yul nyes dgra dang chom rkun dang*/
[7202] /mi sdug pa yi gzugs byung na/
[7203] /lus kyi sdig pa che bas na/
[7204] /phyi nas dbang bskur byas nas ni/
[7205] /bla ma'i gdams pa ma bstan par/
[7206] /bde bar gshegs pa'i sku gzugs sam/
[7207] /rang gi bla ma'i gzims khang la/
[7208] /bskor ba 'bum phrag drug dag gam/
[7209] /phyag kyang 'bum phrag gcig tu bya/
[7210] /de dus mtshan ma'i khyad par ni/
[7211] /thog ma yod la tha ma bar/
[7212] /nges pa'i mtshan ma'i gzugs dag nas/
[7213] /lus kyi spyod pa 'byongs pas na/
[7214] /phyi nas 'bad pa bya mi dgos/
[7215] /gal te tha ma dag byung na/
[7216] /lus kyi yongs su tshar ma chod/
[7217] /phyi nas bskyar la spyod pa brtsams/
[7218] /bskyar kyang sdig pa ma dag na/
[7219] /lha yi sku ni stong phrag bsgom/
[7220] /de nas bla ma'i man ngag ni/
[7221] /rim pa dag las bslab par bya'o/
[7222] /ngag gi dus na'ang de bzhin du/
[7223] /rnal 'byor ldan pas shes par bya/
[7224] /thog mtha' med la bar byung na/
[7225] /yi ge brgya pa 'bum phrag gcig
[7226] /'bad dang bcas te bzlas par bya'o/
[7227] /gal te tha mar byung ba na/
[7228] gsang sngags rgyud ni rang lo'i grangs/
[7229] /brgya dang rtsa brgyad brjod par bya'o/
[7230] /thog mtha' bar med dus rnams su/
[7231] /rgyud klog pa dang sngags bzlas dang*/
[7232] /bla ma yi dam lha dag gi
[7233] /bstod tshig sna tshogs brjod pa dang*/
[7234] /A li kA li yi ge'i sgra/
[7235] /so so rkyang par brjod pa dang*/
[7236] /hU~M dang phaT dang oM dang ni/
[7237] /sbrel ma sna tshogs brjod pa la/
[7238] /zla ba bdun du 'bad par bya'o/
[7239] /de nas gdams pa'i gnas bya'o/
[7240] /yi dam lha yi ting nge 'dzin/
[7241] /nyi ma gsum du bsgom par bya'o/
[7242] /gal te bar du byung ba na/
[7243] /sngags kyi 'od zer 'phro 'du las/
[7244] /nyi ma bdun du 'bad par bya'o/
[7245] /tha mar byung na yi ge yi/
[7246] /'phro 'du dag ni bsgom pa la/
[7247] /nyi ma bcu yi bar du 'bad/
[7248] /thog ma bar mtha' kun byung na/
[7249] /rdzogs pa'i rim pa bsgom pa'am/
[7250] /ngag las byung ba'i bsam gtan la/
[7251] /zla ba drug tu 'bad par bya'o/
[7252] /gal te lus ngag sems kyi yang*/
[7253] /spyod pa so so'i dus rnams su/
[7254] /nam mkha' sngo bsangs sprin dang bral/
[7255] /rlung dang ser bu'i sgra med pa/
[7256] /'jam zhing 'jam pa dag byung na/
[7257] /sdig pa dag ni sbyang mi dgos/
[7258] /gal te thog ma yod pa la/
[7259] /so so'i tha mar dag na yang*/
[7260] /'dis ni sdig pa 'byongs pas na/
[7261] /bshags pa'i cho ga bya mi dgos/
[7262] /de bzhin lus ngag sems dag gi
[7263] /so so'i ngos gzung mkhas pas brtag
[7264] /des ni shin tu spros pa med/
[7265] /dbang bskur ba yi dus dang yang*/
[7266] /mtshan ma brtag pa bshad pa'o/
[7267] /re zhig dbang thob mtshan ma ni/
[7268] /rig pa'i me tog gtor dus su/
[7269] /lus ni g.yo dang drag tu 'phar/
[7270] /lus la byung na lus kyis thob/
[7271] /ngag ni sgra skad sna tshogs pa/
[7272] /'byin cing chos rnams smra ba dang*/
[7273] /ngo mtshar tshig rnams brjod pa ni/
[7274] /de bzhin du yang ngag gis thob/
[7275] /sems la ting 'dzin 'bab pa dang*/
[7276] /yengs shing dran pa nyam pa na/
[7277] /sems kyis dbang bskur thob pa'o/
[7278] /gal te lus kyis thob na ni/
[7279] /sprul pa'i sku nyid 'di yis thob/
[7280] /de bzhin ngag la longs  sku'o/
[7281] /sems ni chos sku'i zhing du 'gro/
[7282] /shin tu spros med dus mtshan bshad/
[7283] /ces so/
[7284] /bzhi pa rab tu spros med kyi dus dang mtshan ma yang*/
[7285] /de nyid las/
[7286] rab tu spros pa med pa yi/
[7287] /dus dang mtshan pa nges bstan bya/
[7288] /phyi dus 'bras bu smin pa'am/
[7289] /'bru rnams bsdu ba'i dus la gtad/
[7290] /rang snang 'bras  bur grol phyir ro/
[7291] /nang dus yar ngo'i tshes gcig gam/
[7292] /yang na zad pa'i mtshams la gtad/
[7293] /thig le nyag gcig rtogs nas ni/
[7294] /las dang bag chags zad phyir ro/
[7295] /skal ldan gcig las mang na yang*/
[7296] /rnal 'byor pa yis don mi 'grub/
[7297] /dad ldan yid du 'ong ba'i bu/
[7298] /skal ba yod pa gcig la bskur/
[7299] /gnyis ka rdzogs pa'i sangs rgyas la/
[7300] /gdon mi za bar 'gyur bar nges/
[7301] /bskur dus nyi ma rtse shar la/
[7302] /so so'i tshig gis nges gsal bas/
[7303] /rang bzhin dag pa'i gzhi mthong ba'o/
[7304] /'di la mtshan ma ci byung yang*/
[7305] /sdig pa sbyang ba'i cho ga med/
[7306] /gong du thad kar sbyang ba'i phyir/
[7307] /gal te sprin med gnam gdangs na/
[7308] /chos kyi sku yi zhing la spyod/
[7309] /sna tshogs 'od kyi gdangs shar na/
[7310] /'di ni longs sku'i zhing du'o/
[7311] /sna tshogs sgra rnams grag pa na/
[7312] /sprul sku'i zhing du dbugs 'byin no/
[7313] /gal te skal dang ldan pa zhig
[7314] /'di dus lus gnad mkhas pa dang*/
[7315] /de las g.yo ba med pa na/
[7316] /lo bdun gyis ni zad sar phyin/
[7317] /ngag gi brjod pa stor gyur na/
[7318] /'dis ni zla ba nyer gcig na/
[7319] /chos nyid zad pa'i sa la phyin/
[7320] /sems la mkhas shing rlung stongs na/
[7321] /zla ba bdun na skal ldan 'di/
[7322] /snang ba thams cad zad par 'gyur/
[7323] /gal te blo rtsal rab rnams la/
[7324] /dang po spros bcas brtsams nas ni/
[7325] /bar ma chad par rim gyis kyang*/
[7326] /dbang dag rdzogs par byed pa'i lugs/
[7327] /mchog tu gyur pa rnams la ste/
[7328] /'di ni rab tu dkon pas na/
[7329] /zhag dang zla ba lo yi bar/
[7330] /rang gi nyams dang sbyar nas ni/
[7331] /dbang bzhi dag ni rdzogs par bskur/
[7332] /gal te dbang bzhi ma rdzogs na/
[7333] /shin tu spros pa med pa'i dbang*/
[7334] /zab mo'i cha shas rtogs yul nyid/
[7335] /'di nyid bskur bas dbang thob bo/
[7336] /slob ma'i mtshan nyid rab brtags la/
[7337] /gnyis dang gsum la sogs pa ni/
[7338] /slob ma'i 'byor ba'i tshod dang sbyar/
[7339] /tha ma rang gi nyams myong gis/
[7340] /khyad par dus na mchog nges bshad/
[7341] /bu la nus pa 'jug don du'o/
[7342] /zhes so/
[7343] /lnga pa dga' ston bya ba'i rim pa ni/
[7344] sgyu 'phrul las/
[7345] snying rje chen po dga' ston che/
[7346] /zhes pa dang*/
[7347] dbang bskur rgyal po'i rgyud las/
[7348] dbang bskur smin pa'i bla ma la/
[7349] /yon gyi mchog ni gser dang dngul/
[7350] /rang lus mnyam pa phul ba yis/
[7351] /sangs rgyas 'bras bu bde blag tu/
[7352] /'khor ba dag las dbugs phyung nas/
[7353] /nges par thob pa the tshom med/
[7354] /ces pa dang*/
[7355] dbang rin po che'i tan tra las/
[7356] 'bras bu sla zhing tshegs med par/
[7357] /sems bskyed byang chub rdzogs pas na/
[7358] /dgos 'dod bskang phyir bla ma zhes/
[7359] /'dod 'jo'i ba dang nges par mtshungs/
[7360] /zhes so/
[7361] /de yang dbang bskur ba'i rjes la yon dang dga' ston byas pas/
[7362] /'dir yang rang gi 'dod pa'i don phun sum tshogs pa 'thob cing*/
[7363] ma 'ongs pa'i dus na dbang phyug phun sum tshogs pa dang*/
[7364] dpal dang legs pa'i yon tan rnams mngon par 'thob la/
[7365] de'i 'og tu rgyan rnam par bkod pa'i zhing khams su mngon par rdzogs par 'tshang rgya'o/
[7366] /de ltar yang dbang rab 'byams las/
[7367] 'dod pa'i don rnams rdzogs pa dang*/
[7368] /dpal dang grags dang ye shes dang*/
[7369] /dbang phyug legs pa ster ba dang*/
[7370] /sangs rgyas zhing khams bkod legs par/
[7371] /mngon par rdzogs par 'tshang rgya'o/
[7372] /zhes so/
[7373] /de'ang dus gzhan du tshogs dpag tu med pa bsags pa bas/
[7374] 'di'i dus su bsags pa 'bum phrag 'gyur gyis 'phel che ba'o/
[7375] /de'i mthus 'di nyid la bsam pa'i don kun 'grub pa dang*/
[7376] zas dang nor la sogs pa'i 'du ba khyad par can nges par 'grub pa la dka' ba med par 'byung ngo*/
[7377] /tshogs gnyis rdzogs pa las sku gnyis 'grub ste/
[7378] dbang rin po che rnam par bkod pa las/
[7379] dbang bskur bsten pa'i skal ldan gyis/
[7380] /tshogs gnyis mthar phyin 'bras bu ni/
[7381] /dam pa gnyis don thob par nges/
[7382] /zhes so/
[7383] /dus 'dir rtsa ba'i bla ma la zas dang skom dang nor la sogs pa sna re phul ba dang*/
[7384] dus gzhan du bye ba phul ba gnyis 'dir phul ba bsod nams che la/
[7385] dus 'dir bud med gcig la byin pa dang*/
[7386] skyes pa gcig la byin pa'i bsod nams dang*/
[7387] gzhan du ma mo ste mkha' 'gro ma bye ba la tshogs mchod rgya cher byas pa'i bsod nams gnyis dus 'di'i gcig la byin pa lhag go
[7388] /de yang dus 'di'i tshe bla ma la phyogs bcu'i sangs rgyas thams cad thugs rjes gcig tu 'dus te dbang bskur ba'i bya ba mdzad pa dang*/
[7389] bla na med pa'i 'khor lo bskor ba dang*/
[7390] bdag thar pa chen po'i grong du 'jug pas drin lhag la/
[7391] bud med dang skyes pa rnams la'ang*/
[7392] dpa' bo dpa' mo rten bcas te dbang gral du thugs rje dang dam tshig gis 'khod nas byin gyis rlob pa yin pa'i phyir/
[7393] dbang gi dus dang dga' ston gyi dus gnyis gzhan las 'bum 'gyur gyis 'phel che bar bstan to/
[7394] /de skad du yang*/
[7395] dbang rnams par phye ba'i 'phra tig las/
[7396] dga' ston chen pos mchod pa yis/
[7397] /bla ma dang ni bla ma'i 'khor/
[7398] /yum dang bcas pa thams cad la/
[7399] /su yis ston mo byas na ni/
[7400] /bskal pa 'bum phrag bsam yas su/
[7401] /sangs rgyas thams cad mnyes byas kyang*/
[7402] /bsod nams 'di yi char mi phod/
[7403] /gal te bla ma'i ba spu'i khung*/
[7404] /tsan+dan gyis ni reg spyod na/
[7405] /'di la bsod nams  mtha' yas/
[7406] /de bzhin rang gi rdo rje'i spun/
[7407] /gcig dang gnyis dang gsum dag gam/
[7408] /yang na brgya stong grangs med la/
[7409] /tshogs kyi dga' ston sus byas pa/
[7410] /gal te dbang bskur dus min par/
[7411] /rang gi bla ma mchod pa ni/
[7412] /brgya phrag grangs med byas pa bas/
[7413] /'di la gcig byas bsod nams ni/
[7414] /blo yis dpag par nus ma yin/
[7415] /'bras chen bza' btung ston mo yis/
[7416] /rnal 'byor pa rnams mgu byas na/
[7417] /legs pa thams cad 'grub pa dang*/
[7418] /nyes pa las ni grol bar 'gyur/
[7419] /gal te rdo rje'i sring mo'am/
[7420] /'on te bla ma'i slob ma ni/
[7421] /rnal 'byor ma yi tshogs rnams la/
[7422] /tshogs kyi ston mos mgu byas na/
[7423] /ma mo brgyad dam phag mo la/
[7424] /tshogs kyi mchod pa brgya phrag dgu
[7425] /dus ma yin par byas pa bas/
[7426] /'di dus rnal 'byor ma gcig la/
[7427] /bza' ba'am yang na btung ba'am/
[7428] /gal te skom kyang nyung byin na/
[7429] /bsod nams 'di ni mnyam pa min/
[7430] /des na ma mo'i grong khyer du/
[7431] /phyin te rnal 'byor ma mnyes bya'o/
[7432] /rnal 'phyor pha dang ma gnyis ni/
[7433] /mnyam zhing 'dres pa mchod byas nas/
[7434] /'di la dngos grub 'di lta bu/
[7435] /ya mtshan mchog dang ldan pa 'byung*/
[7436] /'jig rten 'di la 'dod don dang*/
[7437] /phyi ma ye shes dbyings spyod phyir/
[7438] /mkha' spyod dag gi dngos grub ni/
[7439] /sna tshogs bdag po sus byas pa/
[7440] /'khor dang bcas te nam mkha' la/
[7441] /spyod pa dag tu nus pa yin/
[7442] /ces so/
[7443] /de'ang dga' ston rgya cher byas na/
[7444] tshe 'di nyid la dngos grub sna re cis kyang thob ste 'du ba khyad par can gyi dus yin pa'i phyir ro/
[7445] /dngos grub kyi mtshan ma bshad pa ni/
[7446] de nyid las/
[7447] sngar byas tshogs kyi mchod pa las/
[7448] /dngos grub rgyu ni rnam pa brgyad/
[7449] /rnal 'byor mas ni thob par bshad/
[7450] /de yang gang dang gang zhe na/
[7451] /dpal dang grags dang longs spyod dang*/
[7452] /'du dang mched dang thob pa dang*/
[7453] /'jig rten dbang bskur sangs rgyas 'grub/
[7454] /dpal ni 'khor 'dab 'phel ba dang*/
[7455] /bu dang dbang phyug ldan pa'o/
[7456] /grags pas 'gro ba byams pa dang*/
[7457] /mthong na dga' zhing bsnyen bkur dang*/
[7458] /bstod dang snyan pa rjod par byed/
[7459] /longs spyod nor dang zas dang ni/
[7460] /'bru dang 'dod pa'i don 'grub ste/
[7461] /shing thog lo thog gzhan pas ni/
[7462] /mchog tu smin zhing rgyas pa dang*/
[7463] /spyad pas 'dzad pa med par 'gyur/
[7464] /'du ba la ni rnam pa bzhi/
[7465] /mi dang mi ma yin pa dang*/
[7466] /nor dang zas rnams 'du bar 'gyur/
[7467] /mi ni skye tshogs bud med ni/
[7468] /dang po nyid du 'du ba las/
[7469] /de nas stong phrag du ma 'du/
[7470] /mdun du bdar nas phyag byed dang*/
[7471] /chos kyang nyan par byed pa'o/
[7472] /de nas rgyal po blon po dang*/
[7473] /btsun mo rnams ni 'du ba dang*/
[7474] /bsod nams can yang 'du ba dang*/
[7475] /yon tan ldan pa kun 'du'o/
[7476] /mi ma yin pa dur khrod du/
[7477] /'gro bar byed cing 'gro ba'i tshe/
[7478] /mtshan mo mkha' 'gro stong phrag tshogs/
[7479] /'du bar byed cing gzugs brnyan ston/
[7480] /brda ston lung yang ston par 'gyur/
[7481] /lha dang klu dang gnod sbyin dang*/
[7482] /sangs rgyas bstan la dga' ba yi/
[7483] /rdzu 'phrul ldan pa rnams 'du ste/
[7484] /bkrag dang gzi mdangs stobs kyang bskyed/
[7485] /gzugs rnams ston cing 'jig rten pa'i/
[7486] /legs nyes thams cad ston par 'gyur/
[7487] /rnal 'byor chen po de nyid la/
[7488] /legs pa sbyin cing nyes pa spong*/
[7489] /bsrung zhing skyob ste sbed pa dang*/
[7490] /legs pa rnams ni sna tshogs ster/
[7491] /de yi 'khor dang nye du la/
[7492] /legs pa sbyin cing nyes pa spong*/
[7493] /nang nub zas rnams 'du ba ni/
[7494] /yul khams 'di na ci yod pa'i/
[7495] /yid du 'ong dang ro mchog ldan/
[7496] /du ma 'du ba dang po ste/
[7497] /de nas rgyal khams gzhan gyi zas/
[7498] /shing thog bcud dang ldan pa dang*/
[7499] /sman sbyor rnam pa sna tshogs dang*/
[7500] /ngo mtshar can gyi zas rnams ni/
[7501] /skal ldan de la 'du bar 'gyur/
[7502] /nor gyi rnam pa ci 'dod pa/
[7503] /bsam pa tsam gyis 'du bar 'gyur/
[7504] /gos dang mal cha stan la sogs/
[7505] /bdag gi yid la ci bsams pa/
[7506] /skal ldan 'di la 'grub par 'gyur/
[7507] /'khor los sgyur ba'i bsod nams dang*/
[7508] /grags pa thob pas 'tshe ba med/
[7509] /grub pa thob pas rkang mgyogs dang*/
[7510] /sa spyod mkha' la spyod pa dang*/
[7511] /mig sman tshe la dbang ba 'thob/
[7512] /dbang bskur tshe la dbang ba dang*/
[7513] /dpal dang ye shes phun sum tshogs/
[7514] /chos dang longs spyod phun tshogs 'thob/
[7515] /bsod nams ldan zhing tshogs rdzogs dang*/
[7516] /shi 'phos nas ni mtho ris 'thob/
[7517] /chos nyid thob pas mnyam pa dang*/
[7518] /nyon mongs rkyen dbang mi 'chor dang*/
[7519] /rang snang lam du slong ba 'thob/
[7520] /mched pa dag dang rdzu 'phrul 'thob/
[7521] /sna tshogs lus ni sprul pa dang*/
[7522] /rang lus zang thal 'gyur ba dang*/
[7523] /sangs rgyas rtags mtshan 'byung ba dang*/
[7524] /sa chu me rlung gnod med dang*/
[7525] /nam mkha' dag la 'phur ba dang*/
[7526] /lus ni dum bur bsil ba 'grub/
[7527] /'jig rten dbang bskur nges thob pa/
[7528] /'dir ni rigs 'dzin dngos grub ste/
[7529] /gnod pa phan par bsgyur ba dang*/
[7530] /gzhan gyi nus pa dbang bskur nus/
[7531] /me ni chu ru bsgyur nus dang*/
[7532] /de bzhin chu yang mer 'gyur dang*/
[7533] /sa dang rlung yang de bzhin no/
[7534] /skyes pa bud med bsgyur ba dang*/
[7535] /mi dang byol song la sogs dang*/
[7536] /so so'i gzugs brnyan bsgyur nus dang*/
[7537] /de bzhin zas dang nor la sogs/
[7538] /kun gyi nus pa'ang bsgyur ba nus/
[7539] /gzhan yang bsad dang gso ba dang*/
[7540] /bcing dang rengs dang 'gugs pa dang*/
[7541] /bskrad cing dbye ba'i las rnams 'grub/
[7542] /ces so/
[7543] /'di dag sngon byung du grub pa'i gtan rgyud nges pa yang*/
[7544] /de nyid las/
[7545] /'di yi lo rgyus bshad byas na/
[7546] /sngon ni dbus 'gyur 'od ma'i tshal/
[7547] /tshogs bdag nag po zhabs zhes pa/
[7548] /rab tu spros pa med pa'i dbang*/
[7549] /khyad par bdag gis bskur tsam na/
[7550] /'bras khal brgya phrag drug la yang*/
[7551] /bza' dang bca' dang myang ba dang*/
[7552] /btung ba'i tshogs ni byas nas kyang*/
[7553] /rnal 'byor pho mo lnga brgya la/
[7554] /tshogs kyi dga' ston chen po byas/
[7555] /de tshe rnal 'byor ma gcig gis/
[7556] /tshogs bdag de la 'di skad smras/
[7557] /e ma bu gcig skal ldan pa/
[7558] /tshogs kyi ston mos mgu ba 'dis/
[7559] /khyod la dngos grub 'grub par nges/
[7560] /bdag kyang tshogs kyi dngos grub brnyes/
[7561] /zhes brjod nam mkha' dag la song*/
[7562] /de nas dus tshod de nyid du/
[7563] /glang po zhon pa bye ba gcig
[7564] /ma mo'i 'khor dang bcas nas ni/
[7565] /nam mkha' dag la shar phyogs song*/
[7566] /de nas zhag gsum lon pa'i tshe/
[7567] /tshogs kyi bdag po de nyid kyi/
[7568] /'khor dang ba glang khyi la sogs/
[7569] /rkang pa sa la khru gang gis/
[7570] /reg pa med par 'gro bar 'gyur/
[7571] /de nas tshogs bdag de nyid kyi/
[7572] /rdzas dang longs spyod thams cad kyis/
[7573] /yang ni dbang bskur zhus nas ni/
[7574] /tshogs kyi ston mo gcig byas pas/
[7575] /de nyid byas pa tsam gyis ni/
[7576] /'khor dang bcas te nam mkha' la/
[7577] /sgra dang bcas te song ba yin/
[7578] /da lta 'dzam gling shar gyi phyogs/
[7579] /d+ha rtul ces pa'i yul phyogs kyi/
[7580] /nam mkha' dag la mkha' 'gro ma/
[7581] /'bum phrag bdun dang bcas nas ni/
[7582] /tshogs la longs spyod rdzogs pa yi/
[7583] /rnal 'byor rnams kyi las sgrub ste/
[7584] /'di ltar ya mtshan dngos grub ni/
[7585] /ston mo las ni grub pas na/
[7586] /'di tshe dga' bas glu blangs zhing*/
[7587] /de bzhin dga' bas gar yang bya/
[7588] /dga' bde'i spyod lam sna tshogs bya/
[7589] /de ltar byas pas dga' ston 'grub/
[7590] /ces so/
[7591] /de yang dngos grub brgyad po de dbang dang de'i dga' ston ji tsam gyis 'grub ce na/
[7592] 'dir de'i grangs bstan pa ni/
[7593] yang de nyid las/
[7594] 'di ltar skal ba ldan pas ni/
[7595] /dbang bskur rang gi lo grangs sam/
[7596] /brgya rtsa brgyad dam stong la sogs/
[7597] /sangs rgyas 'bras bu 'grub par 'gyur/
[7598] /chos dang longs spyod sprul pa'i sku/
[7599] /cig car du ni thob par nges/
[7600] /de dag thob pa dbang las byung*/
[7601] /grags pas dbang bsgyur nyer gcig gis/
[7602] /ston mor bcas pa dag gis 'grub/
[7603] /dpal ni sum cu legs par 'grub/
[7604] /longs spyod dag ni bzhi bcus so/
[7605] /thob pa brgya ni rtsa brgyad do/
[7606] /mched pa brgya dang nyer gcig gis/
[7607] /'jig rten bsgyur ba gnyis nyis brgyas kyang 'grub/
[7608] /sangs rgyas stong phrag dag gis 'grub/
[7609] /des na dbang bskur cho ga la/
[7610] /ston mo med na don mi 'grub/
[7611] /dga' ston chen po rab byas na/
[7612] /rnal 'byor pa yis don rab 'grub/
[7613] /ces so/
[7614] /de bzhin du dga' ston gyis legs pa 'grub par/
[7615] bkod pa chen po las kyang*/
[7616] bla ma nyid la dbang thob nas/
[7617] /zas ni rnam pa sna tshogs dang*/
[7618] /bcos bu'i ras dang men dri dang*/
[7619] /shing thog khur ba btung ba dang*/
[7620] /ji ltar 'byor pa sna tshogs pas/
[7621] /khyad par bla ma spun sring dang*/
[7622] /bla ma'i nye gnas nye 'khor dang*/
[7623] /dge slong khrims la gnas pa dang*/
[7624] /chos smra yon tan ldan pa'i mi/
[7625] /gzhan yang snying rje'i yul  rnams la/
[7626] /dbang rdzogs bza' btung sus byin pa/
[7627] /'di ni bskal pa bye ba'i bar/
[7628] /zad cing stongs pa ma yin no/
[7629] /rang 'dod 'bras bu khyad par du/
[7630] /ji ltar bsams pa 'grub pa dang*/
[7631] /sangs rgyas 'bum phrag grangs med la/
[7632] /yon phul bas ni 'di don che/
[7633] /de bas dbang bskur ston mo mchog
[7634] /khyad par yon tan bsam mi khyab/
[7635] /nad zhi sdug bsngal bral ba dang*/
[7636] /longs spyod ldan zhing tshogs rdzogs dang*/
[7637] /rdzogs sangs rgyas kyi yon tan 'thob/
[7638] /ces so/
[7639] /don gnyis pa dbang bskur ba dngos kyi lam la gsum ste/
[7640] gang du bskur ba dkyil 'khor gyi rnam gzhag
[7641] ji ltar bskur ba dbang gi rang bzhin/
[7642] de ltar bskur ba'i dbang gi dbye ba'o/
[7643] /dang po la gsum las/
[7644] ngo bo ni rang byung gi ye shes lam 'bras bu dang bcas pa'i gtso 'khor nges pa'o/
[7645] /nges tshig ni rgya gar gyi sgra las maN+Da la zhes 'byung bas/
[7646] bod skad du dkyil 'khor te chos gang zhig gtso bo la 'khor gyis mdzes par bskor na dkyil 'khor zhes brjod pa yin no/
[7647] /dbye na gsum ste/
[7648] gzhi lhun grub rtsa ba'i dkyil 'khor/
[7649] /lam gzugs brnyan thabs kyi dkyil 'khor/
[7650] 'bras bu rnam dag rang bzhin gyi dkyil 'khor/
[7651] de skad du yang*/
[7652] rang shar las/
[7653] dkyil 'khor rnam pa gsum du 'dod/
[7654] /rang bzhin dkyil 'khor chen po dang*/
[7655] rtsa ba'i dkyil 'khor chen po dang*/
[7656] gzugs brnyan dkyil 'khor gsum du bstan/
[7657] /ces so/
[7658] /dang po ni/
[7659] 'gro ba kun la gnas pa rang byung gi ye shes/
[7660] 'od gsal gyi dkyil 'khor gsum du gnas pa de yin te/
[7661] de nyid las/
[7662] rtsa ba'i dkyil 'khor chen po ni/
[7663] /rang rang tsit+ta'i dkyil na gnas/
[7664] /de yang dkyil 'khor 'di lta ste/
[7665] /rang byung rig pa dkyil yin te/
[7666] /'od lnga'i snang ba 'khor du 'dod/
[7667] /rtsa ba'i dkyil 'khor chen po gcig
[7668] /rang rang dung khang dkar po na/
[7669] /rnam dag thig le dkyil yin te/
[7670] /thig phran zer ldan 'khor gyi tshul/
[7671] /rtsa ba'i dkyil 'khor chen po gnyis/
[7672] /rnam dag stong pa'i klong dkyil du/
[7673] /rdo rje lu gu rgyud kyi sku/
[7674] /dbyings kyi sgron ma 'khor du 'dod/
[7675] /rtsa ba'i dkyil 'khor chen po gsum/
[7676] /de la sogs pa'i dkyil 'khor rnams/
[7677] /sku yi dkyil 'khor 'gyur med klong*/
[7678] /gsung gi dkyil 'khor 'gag med yangs/
[7679] /thugs kyi dkyil 'khor rtog med dngas/
[7680] /sku gsung thugs kyi dkyil 'khor ni/
[7681] /rang rang dkyil dang 'khor du bcas/
[7682] /'gro med 'ong med 'gyur ba med/
[7683] /rang rang tsit+ta'i dkyil na gnas/
[7684] /de ltar dkyil 'khor chen po'i don/
[7685] /rang rang lus la rdzogs pa'o/
[7686] /zhes so/
[7687] /gnyis pa ni/
[7688] dbang bskur ba'i brda mtshon pa bris pa rdul tshon gyi dkyil 'khor dang*/
[7689] thig dang tshom bu'i dkyil 'khor rnams brda'i dkyil 'khor la brten nas bskyed rdzogs bsgom pa na dmigs pa'i yul du bsgom pa ting nge 'dzin gyi dkyil 'khor lam gyi yon tan skye ba'i gzhir gyur pa don gyi dkyil 'khor te/
[7690] brda don nges pa'i dkyil 'khor du bstan pa ni/
[7691] yang de nyid las/
[7692] gzugs brnyan dkyil 'khor chen po ni/
[7693] dbang bskur dam pa byed pa'i tshe/
[7694] /dkyil 'khor rnam pa gnyis su brjod/
[7695] /zhi dang khro bo gnyis su gsungs/
[7696] /dbang rdzogs byed na de ltar bya/
[7697] /zhi ba'i dkyil 'khor chen po yi/
[7698] /dbus su 'khor lo rtsibs bzhi'o/
[7699] /tha ma rdo rje ra bar bcas/
[7700] /rin chen pha gu dag dang ni/
[7701] /za ra tshags kyi phreng bar ldan/
[7702] /de bzhin sgo dang sgo khyud ldan/
[7703] /de ni zhi ba'i dkyil 'khor yin/
[7704] /khro bo'i dkyil 'khor 'di lta ste/
[7705] /dbus su 'khor lo rtsibs brgyad ldan/
[7706] /pho brang gru gsum mthing nag ldan/
[7707] /de la sogs pa'i bya ba rnams/
[7708] /rim pa bzhin du shes par bya/
[7709] /rdul tshon dkyil 'khor dag tu 'dod/
[7710] /ces so/
[7711] /gsum pa 'bras bu rnam dag rang bzhin gyi dkyil 'khor ni/
[7712] brda rdul tshon gyi dkyil 'khor du zhugs nas/
[7713] don ting nge 'dzin gyi dkyil 'khor spros bcas zhi khro'i lha bsgom zhing sngags bzlas pa dang*/
[7714] spros med de'i rdzogs rim chos nyid mngon sum gyi don 'od kyi dkyil 'khor la bltas pas/
[7715] snang ba bzhi po tshad du phyin te/
[7716] gzhon nu bum pa sku'i dkyil 'khor mngon du gyur pa na/
[7717] chos sku'i dkyil 'khor dang rang snang longs sku'i dkyil 'khor rdzogs pas zhi khro gnyis kyi rang bzhin du lhun gyis grub pa ni/
[7718] de nyid las/
[7719] rang bzhin dkyil 'khor chen po ni/
[7720] /'og min chos dbyings pho brang na/
[7721] /dbus kyi 'khor lo'i lte ba la/
[7722] /rnam par snang mdzad dkyil yin te/
[7723] /rigs bzhi'i lha dang lha mo'i 'khor/
[7724] /rang bzhin dkyil 'khor chen po gcig
[7725] /shar phyogs 'khor lo'i rtsibs stengs na/
[7726] /rdo rje sems dpa' dkyil yin te/
[7727] /rigs bzhi sems dpa'i 'khor gyis bskor/
[7728] /rang bzhin dkyil 'khor chen po gnyis/
[7729] /lho phyogs 'khor lo'i rtsibs steng na/
[7730] /rin chen 'byung ldan dkyil 'khor yin te/
[7731] /rin chen rigs kyi 'khor gyis bskor/
[7732] /rang bzhin dkyil 'khor chen po gsum/
[7733] /nub phyogs 'khor lo'i rtsibs stengs na/
[7734] /snang ba mtha' yas dkyil yin te/
[7735] /pad+ma rigs kyi 'khor gyis bskor/
[7736] /rang bzhin dkyil 'khor chen po bzhi/
[7737] /byang phyogs 'khor lo'i rtsibs stengs na/
[7738] /don yod grub pa dkyil yin te/
[7739] /las kyi rigs kyi 'khor gyis bskor/
[7740] /rang bzhin dkyil 'khor chen po lnga/
[7741] /ma bskyed rdzogs pa'i tshul du gnas/
[7742] /de yang bzhugs tshul 'di lta ste/
[7743] /zhi ba'i cha lugs sku dang ldan/
[7744] /bzhengs pa dang ni bzhugs pa dang*/
[7745] /yab dang yum du snang ba dang*/
[7746] /phyag rgya dang ni ting 'dzin no/
[7747] /sgo ba sgom 'khor dang bcas/
[7748] /thub pa drug la sogs pa yi/
[7749] /'khor ni dpag tu med pa'o/
[7750] /de yang phyag mtshan tha dad dang*/
[7751] /phyag rgya gar la sogs pa bsgyur/
[7752] /sgra dang rol mo sna tshogs kyis/
[7753] /gtso bo yab la mchod pa byed/
[7754] /rang bzhin dkyil 'khor chen po ni/
[7755] /lha dang lha mo thams cad kyang*/
[7756] /'gying ba'i stabs dang bcas pa'o/
[7757] /kun kyang 'od zer lnga lngar ldan/
[7758] /rang las byung zhing rang la rol/
[7759] /de yang dbu rgyan lnga lnga dang*/
[7760] /dpung rgyan dang ni mgur chu dang*/
[7761] /phyag gdub dang ni zhabs gdub dang*/
[7762] /do shal dang ni se mo do/
[7763] /de bzhin rgyan gyi rnam pa dang*/
[7764] /mtshan dang dpe byad ldan pa'i sku/
[7765] /ma 'dres so so'i mtshan nyid 'dzin/
[7766] /dbus mthing shar phyogs dkar po ste/
[7767] /lho phyogs ser po nub phyogs dmar/
[7768] /byang phyogs ljang gur rdzogs pa'o/
[7769] /rigs kyi kha dog de bzhin no/
[7770] /de ni rang bzhin dkyil 'khor ro/
[7771] /zhi ba re re'i dbu rgyan la/
[7772] /khro bo'i tshom bu lnga lnga tshang*/
[7773] /de yang tshang lugs 'di lta ste/
[7774] /rnam par snang mdzad dbu rgyan du/
[7775] /bud+d+ha he ru gtso bor 'dod/
[7776] /shar du badzra he ru ka
[7777] /nub tu pad+ma he ru ka
[7778] /byang du karma he ru ka
[7779] /byang du karma he ru ka
[7780] /de bzhin zhi ba'i dbu rgyan du/
[7781] /khro bo'i dbu rgyan lnga lnga'o/
[7782] /rang bzhin dkyil 'khor chen por 'dod/
[7783] /khro bo rnams kyi bzhugs tshul ni/
[7784] /stangs stabs dang ni brdeg pa'i tshul/
[7785] /brjid pa'i tshul dang gtum pa dang*/
[7786] /khro ba dang ni mche ba gtsigs/
[7787] /gnyer ma glog stong 'gyu bzhin dang*/
[7788] 'brug sgra dang ni ru lu'i sgra/
[7789] /stag lpags dang ni glang chen lpags/
[7790] /sbrul dang thod pa'i se ral kha/
[7791] /phyag na mtshon cha sna tshogs thogs/
[7792] /de yang dbu gsum phyag  drug go
[7793] /de yang kha dog 'di lta ste/
[7794] /mthing nag dang ni dkar nag dang*/
[7795] /ser nag dang ni dmar nag sku/
[7796] /ljang nag phrin las rdzogs pa'o/
[7797] /de bzhin rang bzhin dkyil 'khor lo/
[7798] /zhes so/
[7799] /gnyis pa ji ltar bskur ba dbang gi rang bzhin la bzhi ste/
[7800] spros pa dang bcas pa dang*/
[7801] spros pa med pa dang*/
[7802] shin tu spros pa med pa dang*/
[7803] rab tu spros pa med pa'o/
[7804] /de skad du yang*/
[7805] thal 'gyur las/
[7806] dbang bskur ba yi cho ga bshad/
[7807] /phyi dang nang dang gsang ba dang*/
[7808] /gsang ba yongs su rdzogs pa yi/
[7809] /bsdebs ni rnam pa bzhi dag gis/
[7810] /'gro ba'i lus ngag yid sems bzhi/
[7811] /rnam par dag par bya ba'i phyir/
[7812] /dbang ni rnam pa bzhi yis kyang*/
[7813] /skal ba ldan pa smin par bya/
[7814] /spros bcas nyid dang spros med dang*/
[7815] /shin tu spros pa med pa dang*/
[7816] /de bzhin rab tu spros pa med/
[7817] /dbye ba bzhi yi tshul gyis ni/
[7818] /dad ldan rang rgyud smin pa byed/
[7819] /ces so/
[7820] /de yang phyir/
[7821] dpyid dang*/
[7822] dbyar dang*/
[7823] ston dang*/
[7824] dgun te dus bzhi/
[7825] nang du lus dang*/
[7826] ngag dang*/
[7827] yid dang*/
[7828] sems te tshogs pa bzhi dang*/
[7829] gsang bar gti mug dang*/
[7830] zhe sdang dang*/
[7831] 'dod chags dang*/
[7832] cha mnyam pa bzhi'i gnas dag par byed pa la/
[7833] bum pa dang*/
[7834] gsang ba dang*/
[7835] shes rab ye shes dang*/
[7836] tshig dbang rin po che yongs su rdzogs pa bzhis dag par sbyong zhing*/
[7837] tshogs dang*/
[7838] sbyor ba dang*/
[7839] mthong ba dang*/
[7840] bsgom pa'i lam bzhi bgrod nas/
[7841] sprul sku dang*/
[7842] longs sku dang*/
[7843] chos sku dang*/
[7844] ngo bo nyid kyi sku bzhi thob par byed pa'i phyir spros bcas dang*/
[7845] spros med dang*/
[7846] shin tu spros med dang*/
[7847] rab tu spros med bzhir bzhag cing grangs nges pa yin no/
[7848] /de la dang po spros bcas kyi dbang la gsum ste/
[7849] spros bcas spyi'i rnam par gzhag pa/
[7850] bye brag tu bstan pa/
[7851] gsum pa'i don ngos gzung ba'o/
[7852] /dang po ni/
[7853] bla na med pa'i rgyud 'di nas/
[7854] rang dang gzhan gnyis ka'i don bsgrub pa la ltos nas/
[7855] spros bcas spyi'i dbang rnam par gzhag pa bcu gnyis nang tshan gyi dbye ba du ma dang bcas pas/
[7856] khrus kyi dbang nas dbang rin po che'i 'khor lo rnam par bshad pa'i bar du gsungs te/
[7857] rdzogs pa rang byung dbang gi chu bo'i rgyud las/
[7858] gnas lugs 'gag pa med pa'i dbang*/
[7859] bya ba rgyun du spyod pa'i dbang*/
[7860] /'das pa rjes su gzung ba'i dbang*/
[7861] /ma 'ongs gnad la bsger ba'i dbang*/
[7862] /da lta smin par byed pa'i dbang*/
[7863] /ma rdzogs rdzogs par byed pa'i dbang*/
[7864] /thams cad zlog par byed pa'i dbang*/
[7865] /gso byed yo byad sman gyi dbang*/
[7866] /'dul byed ro langs gser sgrub dbang*/
[7867] /thal byed ro sreg 'khor lo'i/
[7868] /dbang*/
[7869] /sgrub byed ral gri mtshon cha'i dbang*/
[7870] /smin byed sdom pa rnam bzhi'i dbang*/
[7871] /thams cad dbang gi ngo bor bstan/
[7872] /ces so/
[7873] /gnyis pa ni/
[7874] de dag gi nang nas gnas lugs rang la yod pa la gzhi byas te da lta smin par bya ba'i don du sdom pa bzhi'i dbang nges pa bskur ba ni/
[7875] dkyil 'khor spros bcas chen po dang*/
[7876] 'bring dang*/
[7877] bsdus pa gsum las/
[7878] chen po ni/
[7879] thal 'gyur las/
[7880] spros pa can gyi don du yang*/
[7881] /bsnyen pa bsgrub pa nye bar bsnyen/
[7882] /mtshan nyid tshang ba'i bla mas bya/
[7883] /gzhan yang sa yi cho ga dang*/
[7884] /sta gon thig dang tshon dgye ba/
[7885] /rgyud la 'byongs pas dkyil 'khor bzhin/
[7886] /de nas dbang bskur cho ga yang*/
[7887] /nyan thos theg pa nas brtsams te/
[7888] /rim pa brgyad po rdzogs byas nas/
[7889] /rdzogs chen rig pa'i rtsal dbang bskur/
[7890] /de dag so so'i dgos pa dang*/
[7891] /'jug cing nus pa'i khyad par bshad/
[7892] /ces pas/
[7893] sngon du bsnyen pa dang*/
[7894] /bsgrub pa dang*/
[7895] nye bar bsnyen pa rnams rdzogs nas/
[7896] dus la bab pa na sa'i cho ga dang*/
[7897] lha dang*/
[7898] bum pa dang*/
[7899] slob ma sta gon la gnas pa ste nub dang por bya ba'i cho ga rdzogs nas/
[7900] sang nyin thig gdab pa dang*/
[7901] tshon dgye ba dang*/
[7902] dkyil bsgrub pa dang*/
[7903] bdag dang slob ma 'jug pa la sogs pa byas nas/
[7904] /dngos gzhi dbang bskur ba'i rim pa la phyi dang*/
[7905] nang dang*/
[7906] gsang ba dang*/
[7907] yongs su rdzogs pa bzhi'i rim pas/
[7908] nyan thos nas rdzogs pa chen po'i bar dgu po kun la dbye bas/
[7909] sum cu rtsa drug tu 'gyur yang*/
[7910] 'dir rigs bsdu bas bzhir dbye ba'i phyi'i dbang bskur ba ni/
[7911] rim pa dgu'i grub mtha' 'dod rgyal gyi dbang du byas nas/
[7912] 'di dag re re la yang phyi nang gsang ba yongs rdzogs bzhi bzhir bshad do/
[7913] /nyan thos kyi skabs su skra bzhar ba dang*/
[7914] stod g.yogs sbyin pa dang*/
[7915] smad g.yogs sbyin pa dang*/
[7916] chos gos sbyin pa dang*/
[7917] dge tshul gyi sdom pa sbyin pa dang*/
[7918] de nas dge slong gi sdom pa sbyin pa dang*/
[7919] bsil byed dang lhung bzed sbyin pa la sogs pa ni phyi'o/
[7920] /de nas nang rang sangs rgyas dang*/
[7921] gsang ba byang chub sems dpa' ste/
[7922] phyis phyi nang gsang ba gsum gyis/
[7923] /rgyu'i theg pa gsum gyi dbang rdzogs pas rgyu byang chub kyi sems brtan pa dang*/
[7924] kun rdzob byang chub kyi sems las su rung ba dang*/
[7925] chos kyi bya ba rgyu'i sa bon rnams la 'jug tu rung ba'i rnam pa la dbang bar gyur pas na dbang zhes bya'o/
[7926] /de re re la'ang phyi nang gsang ba yongs rdzogs pa dang bzhi bzhi te bcu gnyis su bshad do/
[7927] /de nas nang gsang sngags kyi theg pa gsum gyi dbang rdzogs par byas pas/
[7928] lam gyi byang chub kyi sems thams cad la dbang bas na dbang ste/
[7929] 'di'i dus su chu dang*/
[7930] cod paN dang*/
[7931] rdo rje dang*/
[7932] dril bu la nan tan du bskur ba'o/
[7933] /'dis ni 'bras bu byang chub kyi sems la dbang bas na dbang zhes bya'o/
[7934] /'di dag la'ang phyi nang gsang ba yongs rdzogs te bzhi bzhi yod pas bcu gnyis so/
[7935] /de'ang ma hA yo ga'i dus su bum pa'i dbang la nan tan du byas pas/
[7936] phan pa dang nus pa 'jog pa'i bye brag khyad par du skye ba la dgongs pa'o/
[7937] /a nu'i skabs su gsang ba'i dbang zhes bya/
[7938] nang gi dbang zhes kyang bya ste/
[7939] /rig ma la nan tan du byas te bskur bas/
[7940] kun rdzob byang chub sems la longs spyod cing de nyid la dbang bas na dbang zhes bya'o/
[7941] /gsang ba rdzogs pa chen po'i spros bcas kyi dbang gi dus su ni/
[7942] phyi bum pa la brten pa la/
[7943] rma bya dang*/
[7944] me long dang*/
[7945] mda' dang*/
[7946] ral gri dang*/
[7947] sku tsa ka li dang*/
[7948] gsung yig 'bru dang*/
[7949] thugs phyag mtshan la brten nas bskur ba la/
[7950] khyad par gyi rdzas bdun gyis srid pa bdun 'gags par byed pa'o/
[7951] /thugs phyag mtshan la phyi rgyal srid rin po che sna bdun la brten nas bskur bas 'du ba phun sum tshogs pa dang*/
[7952] 'khor dang longs spyod phun sum tshogs pa la dbang bas na dbang ngo*/
[7953] /nang bkra shis pa'i rdzas brgyad la brten nas bskur bas 'dod pa'i don phun sum tshogs pa la dbang bas na dbang ngo*/
[7954] /rin po che sna bdun la/
[7955] phyi rgyal thabs spyi blugs su bskur bas stong gsum gyi 'jig rten gling bzhi ri rab dang bcas pa la dbang thob/
[7956] nang ye shes spyi blugs la brten nas bskur bas sems dang ye shes la dbang thob pa'o/
[7957] /bkra shis rdzas kyi skabs su/
[7958] phyi rigs lnga kha dog tu bskur bas rigs lnga'i zhing khams la dbang thob/
[7959] nang bkra shis kyi lha mo brgyad du bskur bas chos kyi dbyings la dbang thob pa'o/
[7960] /de dag ni bum pa'i byed pa sngon du 'gro bas bsdus pa'i phyir bum pa'i dbang ngo*/
[7961] /spros med gsang ba la brten nas bskur ba ni/
[7962] bdud rtsi lnga dang*/
[7963] b+han+d+ha dang*/
[7964] rnge'u chung dang*/
[7965] thod pa dang*/
[7966] sha lnga dang*/
[7967] rin po che lnga dang*/
[7968] khyad par dbang chen gyi sku dang*/
[7969] mchog gi rdzas bdun la brten nas bskur bas/
[7970] nang srid pa'i 'khor lo bdun rgyun chad par byed pa'o/
[7971] /khyad par dbang chen gyi sku ni 'bur du btod pa dang*/
[7972] lugs su blugs pa dang*/
[7973] ris su bris pa gsum mo/
[7974] /de'ang ris su bris pas thun mong dang*/
[7975] 'bur gyis mchog dang*/
[7976] lugs kyis gnyis ka'i dngos grub kyi rgyu byed pa'o/
[7977] /de yang sku snang ba mtha' yas la brten nas bskur bas lus yi dam gyi skur gsal ba'i dbang thob/
[7978] gsung spyan ras gzigs kyi sku la brten nas bskur bas/
[7979] /ngag yi ge sgra'i 'khor lo la dbang thob/
[7980] /thugs dbang chen 'dus pa dpal gyi sku la brten nas bskur bas bskyed rdzogs zung 'jug gnyis su med pa'i dbang thob bo/
[7981] /spros bcas kyi shin tu spros med shes rab ye shes rig ma la brten pa la/
[7982] /sin+d+hu ra dang*/
[7983] me long yu ba can dang*/
[7984] dung g.yas su 'khyil ba dang*/
[7985] thod pa srubs med pa dang*/
[7986] rus pa'i rgyan cha lnga/
[7987] thal chen/
[7988] zhag gi zo ris dang*/
[7989] byang sems gnyis te/
[7990] gsang ba snying po'i rdzas bdun la brten nas bskur bas/
[7991] /gsang ba sems 'jug pa'i las bdun rgyun chad pa'o/
[7992] /byang sems gnyis me long la brten nas spyi bor bskur bas sangs rgyas thams cad kyi sku rdo rjer dbang thob pa'o/
[7993] /lce la srin mtheb kyis bskur bas gsung rdo rje brtan pa thob bo/
[7994] /rdo rje la brten nas gsang bar bskur bas thugs rdo rje'i brtan pa thob bo/
[7995] /de nas mkha' gsang byang chub sems su dbang bskur bas gnyis su med pa'i ye shes chen por dbang thob bo/
[7996] /skabs 'dir gsang ba dang shes rab ye shes gnyis rgyu 'bras su bstan nas gsum par gzhag go
[7997] /rang bzhin du sku gsung thugs yan chad bum par sdud la/
[7998] 'di gnyis so sor byed do/
[7999] /spros bcas kyi yongs su rdzogs pa sems kyi dkyil 'khor la brten pa la spangs pa dang*/
[8000] rtogs pa dang*/
[8001] dad pa dang*/
[8002] brtson 'grus dang*/
[8003] snying rje dang*/
[8004] shes rab dang*/
[8005] dmigs pa dag pa'i rdzas bdun la brten nas bskur bas/
[8006] khams gsum du 'jug pa'i sbyor ba mdun rgyun chad pa'o/
[8007] /de yang tshigs su bcad pa la brten na yid dpyod 'dzin pa'i lta ba las log pa'i dbang thob pa'o/
[8008] /tshigs bcad ni brda chen po bzhi po dag ste cho ga bzhin no/
[8009] /bla na med pa yongs su rdzogs pa'i phyi nang gsang ba yongs rdzogs bzhi ni/
[8010] skabs 'dir brda bzhi'i don la ngos bzung ba ste/
[8011] de ltar sum cu rtsa drug ni spros bcas chen po'i dbang rnam par gzhag pa'o/
[8012] /spros bcas 'bring ni/
[8013] de dag las nyung ngu bsdus pa ste/
[8014] rig pa rang shar las/
[8015] dbang la rnam pa gnyis kyi bstan/
[8016] /rtogs pa ye shes dbang bskur dang*/
[8017] /ma rtogs rgyu mtshan dbang bskur ro/
[8018] /zhes gsungs pas/
[8019] 'di la rnam pa gnyis yin te/
[8020] /mtshan bcas rgyu mtshon gyi dbang dang*/
[8021] mtshan med ye shes dbang ngo*/
[8022] /dang po ni/
[8023] don gyi ye shes mtshon byed kyi thabs su byung ba ste/
[8024] 'di la mtshan ma rdzas la brten pa dang*/
[8025] bris pa rdul tshon la brten pa dang*/
[8026] yum gyi b+ha ga la brten pa gsum las/
[8027] rdzas ni bkra shis brgyad dang*/
[8028] rin chen bdun dang*/
[8029] gtor ma gsum/
[8030] rdul tshon ni dkyil 'khor der zhugs nas bum pa'i byed pa sngon du 'gro ba zhi khro gtso 'khor gyi sku gsung thugs la brten nas bskur ba'o/
[8031] /yum ni mkha' gsang bde ba chen po'i dbang dang*/
[8032] gsang ba dngas ma rnams gnyis kyi dbang ngo*/
[8033] /de dag kyang*/
[8034] /rang shar las/
[8035] ma rtogs rgyu mtshon dbang bskur ni/
[8036] /mtshan ma'i rdzas la brten pa dang*/
[8037] /rdul tshon dkyil 'khor brten pa dang*/
[8038] /yum gyi b+ha gas dbang bskur ro/
[8039] /mtshan ma rdzas la rnam gsum ste/
[8040] /bkra shis rdzas brgyad bskur thabs dang*/
[8041] /rin chen bum pa'i dbang bskur dang*/
[8042] /sha khrag gtor ma'i bskur thabs so/
[8043] /dkyil 'khor bskur thabs rnam gsum ste/
[8044] /'khor gyi dkyil 'khor bskur thabs dang*/
[8045] /tsa ka li yi bskur thabs dang*/
[8046] /dbus kyi pho brang bskur thabs so/
[8047] /yum la rnam pa gsum du gsungs/
[8048] /phyag rgya'i sgo nas dbang bskur dang*/
[8049] /b+ha ga dang ni rdo rje yi/
[8050] /dbang bskur dam pa mchog yin no/
[8051] /byang sems dkar dmar bskur thabs so/
[8052] /ma rtogs rgyu mtshon dbang bskur ro/
[8053] /zhes pa dang*/
[8054] yang*/
[8055] ma rtogs pa yi tshig sgo nas/
[8056] /rdzas res don re bstan par bya/
[8057] /bskyed pa zhi ba'i dbang dang ni/
[8058] /rdzogs pa khro bo'i dbang bskur ro/
[8059] /gsang mtshan rdo rjer dbang yang bskur/
[8060] /bka' rtags po ti'i dbang bskur zhing*/
[8061] /de la sogs pa'i rdzas rnams kun/
[8062] /rim pa bzhin du bskur bar bya/
[8063] /zhes so/
[8064] /gnyis pa mtshan med ye shes kyi dbang ni/
[8065] phyi snang ba sems kyi rol par bskur ba/
[8066] nang sgom pa sems kyi bzhag thabs su bskur ba/
[8067] gsang ba rig pa ye shes kyi rang ngor bskur ba'o/
[8068] /rig pa la'ang ngo sprod nyi shu  rtsa gcig gis dbang po dang sbyar te dpe don rtags su gsum du bskur ba dang*/
[8069] rig pa rkyang pa 'od lnga rang gsal du bskur ba dang*/
[8070] shar grol ris med rdzogs pa chen po spang blang bya rtsol las 'das par bskur ba ste gsum du gsungs pa yang*/
[8071] /de nyid las/
[8072] rtogs pa'i ye shes dbang bskur ni/
[8073] /rnam pa gsum du shes par bya/
[8074] /sems can snang ba phyi ltar bskur/
[8075] /sgom pa sems 'dzin nang ltar bskur/
[8076] /ngo sprod nyi shu rtsa gcig gis/
[8077] /gsang ba'i dbang du bskur bar bya/
[8078] /ngo sprod la yang rnam gsum ste/
[8079] /dpe don rtags gsum tshogs pa yis/
[8080] /mtshon pa'i dbang chen bskur bar bya/
[8081] /rig pa'i ye shes ngo sprod bya/
[8082] /gsang ba'i ye shes dbang bskur ro/
[8083] /rig pa rkyang pa'i ngo sprod kyis/
[8084] /gzugs sku'i zhing khams dbang bskur bya/
[8085] /rtogs pa'i ye shes dbang mchog ni/
[8086] /cir snang rig par shes pa'o/
[8087] /rig pa dgag sgrub med pa yi/
[8088] /dbang rnams dus gcig rdzogs pa'o/
[8089] /dbang rnams grol byed gdams ngag go
[8090] /dmigs med dkyil 'khor chen po yi/
[8091] /dbang ni rang la yod pa'o/
[8092] /de yang don la bkrol te gsungs/
[8093] /gcig bkrol gnyis bkrol thams cad bkrol/
[8094] /grol ba rang byung gzhan las med/
[8095] /rang byung dbang chen de bzhin no/
[8096] /don gyi dbang mchog dkyil 'khor la/
[8097] /gcig rdzogs gnyis rdzogs thams cad rdzogs/
[8098] /don dbang ye shes mtshon pa la/
[8099] /gcig med gnyis med thams cad med/
[8100] /rdo rje'i don rtogs dbang chen la/
[8101] /gcig byung gnyis byung thams cad byung*/
[8102] /stong pa ye shes dbang chen la/
[8103] /gcig skye gnyis skye thams cad skye/
[8104] /rtogs na dbang mchog de ltar bskur/
[8105] /ces so/
[8106] /de yang rang la ye nas yod pa'i dbang bla mas ngo sprod pa la bskur ba'i tha snyad du brjod pa yin no/
[8107] /de dag gi don gyi mngon par rtogs pa lag len la bskur na/
[8108] bla ma grub pa thob pa rnams kyis sil bu dum bu gang rung re res kyang slob ma la dbang rdzogs pa 'thob pas/
[8109] ji skad gsungs pa des 'grub la/
[8110] grub pa ma thob pa rnams kyis de thams cad dril nas bskur bas don 'grub pa'i phyir/
[8111] /de'i rnam par gzhag pa la dbang bzhi las/
