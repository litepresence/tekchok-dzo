[11335] rang shar las/
[11336] de dag ni ngo bo ka dag gi gnas lugs zhes bya ste/
[11337] rgya gar yang ma chad phyogs gang du yang ma lhung ba'o/
[11338] /de'i 'og tu lhun grub rin po che'i sbubs zhes bya ba yod de/
[11339] de la 'char lugs rnam pa drug yod do/
[11340] /sgo rnam pa gnyis yod do/
[11341] /de ni gzhi lhun grub ces bya'o/
[11342] /gzhi ma nges pa zhes bya/
[11343] gzhi sna tshogs su 'char ba zhes kyang bya'o/
[11344] /de man chad na bzlog pa'i sa yod do/
[11345] /de'i 'og nas gzhi snang chen po zhes bya ba yod do/
[11346] /de'i 'og na longs sku'i snang ba yod do zhes gsungs pas/
[11347] 'dir de'i don rgyas par bshad na/
[11348] thog ma'i dbyings gzhon nu bum pa sku'i nang na ngo bo skur gnas pa/
[11349] rang bzhin gsung du gnas pa/
[11350] thugs rje thugs su gnas pa/
[11351] de'ang srog rlung yan lag bzhi ldan ye shes kyi rlung lnga'i snying po rig par gnas pa'i gdangs phyir shar las/
[11352] gzhon nu bum pa sku'i rgya ral te lhun grub kyi gdangs las 'od lnga'i snang ba me re re shar ba dang mnyam du/
[11353] thugs rje rig pa'i gdangs rnam pa la dpyod pa'i shes pa shar ba de yang*/
[11354] rang ngo ma shes pa tsam gyi cha nas rig pa la ltos pa'i ma rig pa zhes bya bar gnas so/
[11355] /de'i tshig gzhi ma 'gyur yang gzhi snang shar bas 'gyur 'gyur 'dra bar song ba ni/
[11356] rig pa la snang ba 'gyur ba zhes bya'o/
[11357] /de'i tshe ka dag gi snang ba man mkha'i sprin med pa lta bu'i ngang las/
[11358] lhun grub kyi 'char tshul brgyad rang snang du shar te/
[11359] rin po che ga'u'i gnas lugs chen po snang ba ni/
[11360] thugs  rje ltar 'char ba'i go ma 'gags pas sems can la snying rje 'byung ba/
[11361] 'od ltar 'char ba'i go ma 'gags pas ye shes lnga'i rang 'od 'ja' tshon lta bus snang ba khengs pa/
[11362] ye shes ltar 'char ba'i go ma 'gags pas mi rtog pa'i ngang la gnas pa/
[11363] sku ltar 'char ba'i go ma 'gags pas zhi khro 'od gsal kyi skus nam mkha' khengs pa/
[11364] gnyis med ltar 'char ba'i go ma 'gags pas gcig dang du mar mi dpyod pa/
[11365] mtha' grol ltar 'char ba'i go ma 'gags pas lhun grub rang ngo na gsal ba/
[11366] dag pa ye shes kyi sgo ltar 'char ba'i go ma 'gags pas ngo bo ka dag gi snang ba nam mkha' sprin med pa lta bu'i snang ba gong na mthong ba/
[11367] ma dag pa 'khor ba'i sgo ltar 'char ba'i go ma 'gags pas 'og na rigs drug gi snang cha snang ba ste/
[11368] 'khor ba ngan song rol par ye shar la/
[11369] zhes pa'i tshul lo/
[11370] /de ltar lhun grub kyi snang ba'i rtsal las ye shes lnga'i zhing na longs sku'i snang ba tshad med pa yang thad ka na rang gsal lo/
[11371] /yon tan gyi rtsal las phyogs mtshams na rang bzhin sprul pa sku'i zhing snang yang dpag tu med pa rang shar ro/
[11372] /thugs rje'i rtsal las 'og gi sems can du snang ba yang tshad med pa rang du snang ngo*/
[11373] /'di lta bu'i gzhi snang gsal la mngon du snang ba me long du gzugs brnyan shar ba 'dra la/
[11374] rang la snang la gzhan la mi snang la rang snang du mi shes pa rmi lam gyi  snang ba ltar/
[11375] yad yud 'al 'ol sang seng du shar te/
[11376] rang ngos ma zin pas dar cig yud tsam mo/
[11377] /de yang ka dag gi 'og na lhun grub kyi snang ba'o/
[11378] /de'i 'og na 'od gsal lnga'i thig le dang zer gdangs su snang ba gzhi snga chen po yod do/
[11379] /de'i 'og na longs  sku'i snang ba'o/
[11380] /de'i 'og na rang bzhin sprul sku'i snang ba yod do/
[11381] /de'i 'og na 'gro drug gi snang ba dang*/
[11382] de 'dul ba 'gro 'dul sprul sku thub pa drug dang*/
[11383] ma dag pa sprul pa'i sku skye rga na 'chis 'dul ba'i zhing snang yod do/
[11384] /de'ang lhun grub 'char tshul brgyad ni de rnams 'byung ba'i gnas te/
[11385] gro ba'i 'bag skong lta bu'o/
[11386] /des na ga'u'i sgra brjod pa'o/
[11387] /de dag kyang bkra shis mdzes ldan chen po'i rgyud las/
[11388] kye ma ngal 'khrul pa med kyang nga'i rtsal las 'khrul pa byung ste/
[11389] gzhi mi 'gyur ba las/
[11390] rang bzhin ma 'gags par shar nas/
[11391] thugs rjes ma nges pa las ma rig pa rang byung ste/
[11392] dper na nam mkha' la sprin yang dag par yod pa ma yin te glo bur du sprin byung ba dang 'dra bar/
[11393] gzhi lam rig pa yod pa cang ma yin te/
[11394] thugs rje ltar shar ba las ma rig pa byung ste/
[11395] gzhi lhun grub kyi gnas lugs zhes bya ba chags so/
[11396] /de yang ma nges pa'i snang ba chen po zhig tu gnas so/
[11397] /de yang 'char lugs rnam pa brgyad dang ldan pa/
[11398] rin po che ga'u'i gnas lugs zhes bya ste/
[11399] 'dod yon gyi go ma 'gags pa'o/
[11400] /ma grub pa'i grub pa chen por gnas pa/
[11401] thugs rje ltar 'char ba'i go ma 'gags pa/
[11402] ye shes ltar 'char ba'i longs spyod ma 'gags pa/
[11403] sku ltar 'char ba'i ngo bo ma 'gags pa/
[11404] gnyis med ltar 'char ba'i lta ba ma nges pa/
[11405] mtha' grol ltar 'char ba'i thabs ma 'gags pa/
[11406] dag pa ye shes kyi sgo 'thar phyin pa/
[11407] ma dag pa ltar 'char ba'i thugs rje ma 'gags pa/
[11408] 'dod yon gyi nor bu rin po che lta bu ste/
[11409] de lta bu nga'i sku la chags te/
[11410] nang gzhon nu bum pa'i sku zhes bya ba rgya kha ral te/
[11411] phyi lhun grub kyi gnas lugs su gnas so/
[11412] /dus de tsam na nga'i snang ba phyir ral te/
[11413] sang ma seng ma/
[11414] shag ma shig ma/
[11415] khral ma khrol ma/
[11416] yang ma yeng ma/
[11417] 'gul ba/
[11418] 'phrig pa/
[11419] sna tshogs su 'phro ba byung ngo*/
[11420] /de nas lhun grub kyi gnas lugs chen po chags so/
[11421] /de'i ye shes kyi go ma 'gags pa las longs spyod rdzogs pa'i snang lugs chags so/
[11422] /yon tan gyi go ma 'gags pa las rang bzhin sprul pa sku'i snang lugs srid do/
[11423] /de'i thugs rje go ma 'gags pa las ma dag pa'i snang lugs byung ngo zhes so/
[11424] /de lta bu'i snang ba ni tshad med bsam gyis mi khyab pa'i chos chen po ste/
[11425] 'od dang skur gsal ba thams cad lhun stug la bkod legs pa/
[11426] 'khor 'das 'byung ba'i sgo yangs pa/
[11427] thams cad shong bas sbubs che ba ste/
[11428] mu tig phreng ba las/
[11429] gsal ba mngon snang brjid re che/
[11430] snang ba nyid ni lhun re sdug
[11431] /chos sku ngo sprod dang re spro/
[11432] /ngo bo bzang thal sbubs re yangs/
[11433] /rang bzhin kun khyab gdal re che/
[11434] /thugs rje kun 'byung skyed re che/
[11435] /khyab pa ye gdangs bkra re gsal/
[11436] /gnas pa thogs med bang re mgyogs/
[11437] /rig pa'i rang gangs 'od re gsal/
[11438] /stong pa kun 'byung ngo re mtshar/
[11439] /ma btsal bzhag pa rgyun re ring*/
[11440] /ma bkag rang byung gdal che chags/
[11441] /snang srid gzhi bzhengs dpangs re mtho/
[11442] /'bad med rang grol rgya re che/
[11443] /ye rtogs chen po 'khor re mkhas/
[11444] /kha dog lnga ldan bri re legs/
[11445] /snang srid rnam dag khod re snyoms/
[11446] /rang byung 'od gsal bkod re legs/
[11447] /gzhi snang chen po shong re che/
[11448] /'khor 'das gnyis po 'brel re mkhas/
[11449] /sku lnga ye shes brtsegs re legs/
[11450] /zhes so/
[11451] /de lta bu'i snang ba las/
[11452] /lhun grub kyi 'char tshul brgyad bye brag tu bshad na/
[11453] rin po che spungs pa'i rgyud las/
[11454] kye ma ston pa kun tu bzang*/
[11455] /gzhi zhes 'char tshul ji lta bu/
[11456] /yon tan 'char sgo gang tsam lags/
[11457] /stong pa nyid las ji lta bur/
[11458] /yon tan rdzogs tshul bdag la gsungs/
[11459] /de nas nyid kyis bka' stsal pa/
[11460] /skye ba med pa'i cho 'phrul las/
[11461] /sangs rgyas rnams kyi mdzad pa ru/
[11462] /ye nas 'byed pa med par ni/
[11463] /ma 'gags 'gags pa med par yang*/
[11464] /snang ba nyid ni ye dag par/
[11465] /rang gi ngo la gnas pa ste/
[11466] /mi 'byed thugs rje chen po las/
[11467] /lhun grub gdags pa ma nges par/
[11468] /'char byed brgyad kyi tshul du byung*/
[11469] /de yi snang tshul ma 'gags pas/
[11470] /thugs rje lta bu'i 'char tshul las/
[11471] /sems can kun gyi skyob pa'i gnas/
[11472] /snang ba rang gsal 'gag med las/
[11473] /'od lnga'i 'char byed tshul du snang*/
[11474] /mkhyen pa'i  snang cha ma 'gags pas/
[11475] /ye shes dag pa'i sgo nyid du/
[11476] /snang ba 'gag med lam ltar shar/
[11477] /rang snang lus kun mtha' rdzogs phyir/
[11478] /chos rnams kun gyi sku ltar snang*/
[11479] /zhes pa'i ngo bo gcig yin pas/
[11480] /gnyis su med pa ltar kyang shar/
[11481] /de nyid rang sar gnas med pas/
[11482] /mtha' grol chen po'i snang bar ni/
[11483] /nges med lhun grub gzhi la snang*/
[11484] /rig pa zang thal gcig rdzogs phyir/
[11485] /dag pa ye shes nyid kyi sgor/
[11486] /ngo bo nyid dang 'brel pa'o/
[11487] /byung tshul 'gag pa med pa'i phyir/
[11488] /sems can kun gyi byung khungs su/
[11489] /ma dag 'khor ba'i sgo ltar yang*/
[11490] /khyab byed snang ba'i cha las shar/
[11491] /'di kun 'char byed brgyad du snang*/
[11492] /'byung ba'i tshul du rang shar bas/
[11493] /lhun gyis grub pa'i snang ba zhes/
[11494] /rin po che yi tshul du snang*/
[11495] /de ltar stong gsal chen po las/
[11496] /ci med cir yang snang ba'i tshul/
[11497] /'byung tshul yon tan ma 'gags te/
[11498] /lhun grub 'char byed ma 'gags pas/
[11499] /sna tshogs snang ba'i rang bzhin du/
[11500] /yon tan chen po rnams su snang*/
[11501] /'char byed sgo rnam brgyad las kyang*/
[11502] /yon tan brgyad kyi tshul du shar/
[11503] /ces so/
[11504] /phyir shar ba'i 'char tshul brgyad kyi snang ba'i gnas la gzhi snang gi lhun grub rin po che'i sbubs zer la/
[11505] thog ma'i gzhi la mthar phyin pa dang*/
[11506] gzhi rang mal gnyis la gzhi lhun grub rin po che'i sbubs dang*/
[11507] mthar phyin pa 'bras bu lhun grub rin po che gsang ba'i sbubs zhes/
[11508] lhun grub kyi sbubs gsum du bshad la/
[11509] gzhir snang la lam lhun grub rin po che'i sbubs zhes gsungs te/
[11510] nyams su blangs dus snang ba bzhi'i ye shes dang lam snang thams cad 'di las 'char ba yin no/
[11511] /lhun grub kyi 'char sgo brgyad las 'khor 'das kyi chos so cog thams cad 'byung ba'i go ma 'gags par 'char zhing*/
[11512] khyad par du sku dang ye shes kyi rang 'od las mngon par snang ba'i gzhi longs spyod rdzogs pa'i sku 'od gsal dag pa'i 'byung lnga ye shar du gsal ba ste/
[11513] ye shes kyi drod me'i cha dro ba dang*/
[11514] thugs rjes sdud pa'i chu bsil ba dang*/
[11515] dbyings na brtan pa'i sa yang ba dang*/
[11516] rnam lnga rang rtsal gyi rlung g.yo ba'i char gnas pa'i dkyil 'khor snang ba'o/
[11517] /snang ba de'i gdangs sam rtsal las rang bzhin sprul sku'i zhing 'byor pa tshad med pas brgyan pa dang*/
[11518] de'i gdangs las 'gro 'dul sprul sku 'gro ba'i snang ba la phan pa mdzad pa dang*/
[11519] ma dag pa sprul sku'i snang ba mched cing chags te/
[11520] 'di dag gong du bstan yang*/
[11521] cha shas rgyas par bshad pas/
[11522] rtogs par sla ba'i phyir yang bshad de/
[11523] bkra shis mdzes ldan las/
[11524] de las lhun grub rin po che'i snang lugs 'byung ste/
[11525] de ni sangs rgyas las chos thams cad 'byung ba'i gzhi zhes bya'o/
[11526] /de las ni sangs rgyas 'byung ngo/
[11527] /sems can 'byung ngo*/
[11528] /ye shes 'byung ngo*/
[11529] /'od 'byung ngo*/
[11530] /rig pa 'byung ngo*/
[11531] /ma rig pa 'byung ngo*/
[11532] /las thams cad 'byung ngo*/
[11533] /thugs rje 'byung ngo*/
[11534] /yod pa ltar snang ba 'byung ngo/
[11535] /de ni ngo bo yod do/
[11536] /rang bzhin ltar snang ba yod do/
[11537] /thugs rje ltar snang ba yod do/
[11538] /rtsal yod do/
[11539] /snang ba yod do/
[11540] /sems yod do/
[11541] /yid yod do/
[11542] /'khrul pa yod do/
[11543] /ma 'khrul pa yang yod do/
[11544] /thams cad 'byung ba chen po'o/
[11545] /de ni sangs rgyas dang sems can gyi dbyings chen mo zhes bya'o/
[11546] /de la longs sku'i snang lugs 'byung ste/
[11547] de ni lam mngon mar snang ba'i gzhi zhes bya'o/
[11548] /de yang gsal ba/
[11549] dro ba/
[11550] bsil ba/
[11551] yang ba/
[11552] g.yo ba'i bdag nyid 'dzin pa/
[11553] sku lnga dang ldan pa/
[11554] ye shes lnga dang ldan pa/
[11555] rigs lnga dang*/
[11556] kha dog lnga dang*/
[11557] 'od lnga dang*/
[11558] yab lnga dang*/
[11559] yum lnga dang*/
[11560] gzugs lnga dang*/
[11561] sgra lnga dang*/
[11562] dri lnga dang*/
[11563] ro lnga dang*/
[11564] reg lnga dang*/
[11565] chos lnga dang*/
[11566] snang ba lnga dang*/
[11567] gtso bo lnga dang*/
[11568] 'khor lnga dang ldan pa'o/
[11569] /de yang mtshan bzang po sum cu rtsa gnyis dang ldan pa/
[11570] dpe byad bzang po brgyad cu dang ldan pa/
[11571] yangs pa'i chos drug dang ldan pa'o/
[11572] /de ni longs  sku'i snang lugs te/
[11573] de dang de las byung ba'i 'brel pa'o/
[11574] /de'i snang ba las rang bzhin sprul pa sku'i snang ba dang*/
[11575] 'gro ba 'dul ba sprul pa sku'i snang lugs dang*/
[11576] ma dag pa sprul sku'i snang lugs chags so/
[11577] /de yang rang bzhin sprul pa'i sku ni/
[11578] ngo bo lhun grub las shar ba'o/
[11579] /rang bzhin sprul pa'i sku de'i snang lugs ni/
[11580] longs spyod mi zad pa/
[11581] 'khor mi zad pa/
[11582] yon tan zad mi shes pa/
[11583] stobs zad mi shes pa/
[11584] rtsal zad mi shes pa/
[11585] cho 'phrul zad mi shes pa/
[11586] tshe'i tshad grangs med pa/
[11587] nad kyi sdug bsngal thams cad dang bral ba/
[11588] gzhal yas khang bsam gyis mi khyab pa/
[11589] chos bsam gyis mi khyab pa sgrogs pa'o/
[11590] /de ni rang bzhin sprul pa sku'i snang lugs zhes bya'o/
[11591] /de las 'gro ba 'dul ba sprul pa'i sku 'byung ngo*/
[11592] /de yang sna tshogs su snang ba la sna tshogs kyi don shes pa/
[11593] snang yang rjes su ma chad pa'o/
[11594] /snang ba la rjes su mi zhen pa/
[11595] /mig rnam par dag pa mnga' ba/
[11596] snyan rnam par dag pa mnga' ba/
[11597] shangs rnam par dag pa mnga' ba/
[11598] ljags rnam par dag pa mnga' ba/
[11599] sku rnam par dag pa mnga' ba/
[11600] thugs rnam par dag pa mnga' ba/
[11601] thugs rje'i mdzad pa sna tshogs ston pa/
[11602] ye shes khyad par can mnga' ba/
[11603] mkhyen pa ma 'gags par kun tu snang ba'o/
[11604] /de ni 'gro ba 'dul ba sprul pa'i sku'o/
[11605] /de las ma dag pa'i 'jig rten gyi khams chags so/
[11606] /de yang 'di ltar snang ba chen po ste/
[11607] phyi snod 'byung ba lnga'i dkyil 'khor chags pa las/
[11608] sa dang*/
[11609] chu dang*/
[11610] me dang*/
[11611] rlung dang*/
[11612] 'byung ba chen po nam mkha' srid do/
[11613] /de las 'dzin pa'i bsam pa brjod kyis mi long ba dang*/
[11614] 'dod chags dang*/
[11615] zhe sdang dang*/
[11616] gti mug dang*/
[11617] nga rgyal dang*/
[11618] phrag dog dang*/
[11619] khong khro dang drug go
[11620] /de las 'gro ba'i rigs drug  byung ngo*/
[11621] /phrag dog las mi ru chags/
[11622] khong khro las lha ru chags/
[11623] nga rgyal las lha ma yin du chags/
[11624] 'dod chags las mi dwags su chags/
[11625] gti mug las byol song du chags/
[11626] zhe sdang gnag pa las dmyal bar chags so/
[11627] /de bzhin du rigs drug gi snang bar chags so/
[11628] /de ni 'khor ba'i gnas so/
[11629] /de yang gnas lugs chen po gcig las snang lugs bzhi ltar byung ngo*/
[11630] /gnas lugs bzhi las snang thabs bzhi ltar shar ro/
[11631] /snang ba chen po bzhi ni/
[11632] lhun grub la sna tshogs su snang ba'o/
[11633] /longs sku la kha mig rna ba can 'od kyi rang bzhin sgyu ma'i skur gnas pa'o/
[11634] /sprul sku la gzugs ltar snang ba'o/
[11635] /sems can la snang la tha dad du snang ba'o/
[11636] /de yang sems can la snang thabs kyis sgrib pa'o zhes gsungs so/
[11637] /de thams cad dril na/
[11638] ka dag las sprin med pa'i nam mkha' ltar snang ba'i 'og tu/
[11639] lhun grub kyi sgo brgyad kyi 'char tshul las ye shes kyi snang ba longs sku dang*/
[11640] de'i rtsal las thad kar rigs lnga'i snang ba tshad med pa las/
[11641] rang bzhin sprul sku snang la/
[11642] mar 'gro drug gi zhing khams ston pa dang bcas pa ste/
[11643] sku gsum gyi snang ba sum brtsegs su shar ba ni gzhi lhun grub kyi snang ba'o/
[11644] /rang ngor snang ba'i longs sku 'gro 'dul rang bzhin sprul pa'i sangs rgyas rnams rang gi gzhir snang gi rtsal yin gyi/
[11645] da lta phyogs ga shed na med de/
[11646] rang rig gi snang ba yin pas rang rig dang lhan cig gnas so/
[11647] /rang snang gi 'gro drug gi snang ba'ang gzhan na med de ma dag pa 'khor ba'i sgo ltar 'char tshul ma 'gags pa las rang shar bas/
[11648] de ltar rang rang la snang ba 'di yin na'ang*/
[11649] thun mong mthun pa'i 'jig rten gyi cha ni spyi mthun gyi las dang*/
[11650] ston pa'i mdzad pas bkod la/
[11651] rang la snang rung 'khrul par snang ba'i cha ni rang snang 'khor ba'i sgos bkod de/
[11652] rang snang gi cha ni spubs 'pho dus rang log la 'gro la/
[11653] thun mong pa ni gzhan ngor da dung shol na yod pa'o/
[11654] /'di gnyis phyed pa shin tu gal che'o/
[11655] /rang bzhin du rig pa la rang 'khrungs lhun grub kyi sgo las 'gro drug gi snang ba yod pas/
[11656] 'khrul snang rmi lam 'dra ba ka dag gi sa la snang med du rang log la gtong dgos pa'i gnad de yin la/
[11657] bar dor yang rang ngo'i 'gro drug tu rang snang gi sprul pas don byed pa dang*/
[11658] mi byed pa cha gnyis su bshad pa ni/
[11659] ma dag pa 'khor ba'i sgo ma shar ba'i gong du rang snang rang ngo shes na don mi byed de/
[11660] bya ba'i yul mi snang ba'i phyir ro
[11661] /shar nas don byed dgos te/
[11662] 'khrul snang ma stongs na grol bar mi nus pa'i phyir ro/
[11663] /gnad 'di yang phra la gal po che cig yin no/
[11664] /gnyis pa skyon yon gyi 'thad pa bye brag tu bshad pa la gsum ste/
[11665] yon tan gyi cha brgyad spyir bstan pa/
[11666] rkyen gyis skyon yon gyi char dbye ba/
[11667] 'char nub snang tshul gyi 'thad pa dgod pa'o/
[11668] /dang po ni/
[11669] thog ma'i gzhi la lhun gyis ma grub na/
[11670] gzhi snang 'char ba'i don ma mchis la/
[11671] gzhi snang lhun grub kyi 'char tshul med na/
[11672] 'khor 'das 'byung ba'i don med pas/
[11673] gzhi dang gzhi snang la nang dbyings phra ba dang*/
[11674] phyi dbyings rags par 'char sgo bstan pa'o/
[11675] /de yang sems nyid 'od gsal gyi dbyings/
[11676] lhun  grub kyi rang gdangs la thugs rje 'byung byed du med na/
[11677] 'khor 'das gnyis sde chad de gcig gis gcig gdul bya dang 'dul byed du mi 'thad do/
[11678] /sems can gyi rang snang 'khrul ba/
[11679] sangs  rgyas kyi rang ngo rnam dag yin pas/
[11680] snang ba mi gcig pa'i phyir ro/
[11681] /snang ba mi gcig kyang sems can gyi don 'byung ba ni gzhi la thugs rje yod pa gzhi snang nas shar te/
[11682] gdul bya dang 'dul byed du 'brel pa yin te/
[11683] gsang snying las/
[11684] thugs rje chen pos 'brel pas na/
[11685] /'gro drug dus gnas ma lus snang*/
[11686] /zhes so/
[11687] /de bzhin du 'od gdangs rig pa'i gzhi dang snang char med na 'byung lnga so sor gsal ba'i don med la/
[11688] de med na rig pa nang du rgya chad/
[11689] 'byung ba gang yang med pas snod bcud kyi snang ba mi 'byung na/
[11690] 'od ltar snang ba yod pas de'i yon tan no/
[11691] /gnyis med ltar med na sgo gsum gcig tu 'brel mi nus na/
[11692] /sems can gyi lus ngag yid gsum/
[11693] sangs rgyas kyi sku gsum 'du 'bral med pa'i yon tan no/
[11694] /sku ltar snang ba med na lus su snang ba 'ong don med na 'gro ba'i lus dang rgyal ba'i skur snang ba de yod pa'i yon tan no/
[11695] /ye shes ltar snang ba med na 'khor ba las 'das par 'gro ba'i mtshams sbyor lam ye shes kyi snang ba med pa'i skyon yod na
[11696] 'di yod pas lam dang ye shes bzhi sbyor gyi snang ba yod pa de'i yon tan no/
[11697] /mtha'  grol ltar snang ba yod pas sangs rgyas nas phyir mi ldog pa 'byung ste/
[11698] de med na mi 'byung ba'i phyir yang de'i yon tan no/
[11699] /ma dag pa'i sgo ltar snang ba ye shar lhun grub la med na/
[11700] sems can 'khor bar snang ba rig ngo 'dir 'ong don med na/
[11701] de yod pas 'gro drug so so'i snang bar shar ba yang de'i yon tan te/
[11702] dbang rnam par che ba las/
[11703] 'khor ba ngan song rol par ye shar la/
[11704] /zhes so/
[11705] /dag pa ye shes kyi sgo med na mya ngan las 'das pa'i snang ba 'ong don med pa la/
[11706] de yod pas rig ngor sangs rgyas kyi snang ba yod pa de yod pa'i yon tan no/
[11707] /de yang lhun grub la dag ma dag 'char rung mthong ba'i sgo yod pa skar khung ltar yod kyi/
[11708] gzhi la dag ma dag yod pa ni ma yin no/
[11709] /de ltar na lhun grub kyi 'char tshul brgyad la yon tan gyi cha brgyad brtsis pa ni 'thad pa ste/
[11710] rin po che spungs pa las/
[11711] 'char byed sgo rnams brgyad la yang*/
[11712] /yon tan brgyad kyi tshul du shar/
[11713] /rigs drug 'bros khung rang bcad nas/
[11714] /'khor bar dpyang thag chad pa rnams/
[11715] /snying rje'i zhags pas gzung ba'i phyir/
[11716] /skye bzhi'i gzugs kyi sems can la/
[11717] /thugs rje chen po nyid du snang*/
[11718] /'khor 'das rang 'brel yon tan du/
[11719] /gnyis cha 'dres pa'i tshul du snang*/
[11720] /'di med 'khor 'das sde chad pas/
[11721] /rtogs pa med pa'i skyon du 'gyur/
[11722] /yon tan 'byung tshul 'di tsam mo/
[11723] /sangs rgyas kun gyi rang yul la/
[11724] /lus dang grib ma ji bzhin du/
[11725] /snang ba'i 'od lngas khyab pa'i phyir/
[11726] /nang gi snang cha rang gsal bar/
[11727] /'od lnga'i tshul gyi 'char sgo las/
[11728] /yon tan gsal byed phyir ma shor/
[11729] /'di med sems can rang 'od dang*/
[11730] /rgya chad gud du bcad par 'gyur/
[11731] /zung 'jug 'char byed 'brel ba'i phyir/
[11732] /rang snang yon tan chen por byung*/
[11733] /lus kun gcig tu dril ba'i phyir/
[11734] /sku gsum gcig tu gnas pas na/
[11735] /ngo bo sku yi rang bzhin du/
[11736] /rang snang nang du mi 'byed par/
[11737] /ngo bo gsal byed sku lngar shar/
[11738] /'di med ngo bo mi rnyed pas/
[11739] /lus kun rdzogs pa'i sku ltar snang*/
[11740] /de kun tha dad ma yin par/
[11741] /gnyis med mnyam par gnas pas na/
[11742] /'byed med gnyis su med pa yi/
[11743] /snang bas phyi dang nang kun tu/
[11744] /khyab byed chen po'i tshul du shar/
[11745] /'di med rang ngo tha dad pas/
[11746] /'khor 'das 'dres pa'i mtshams mi 'byor/
[11747] /rang sa nyid las mi grol bas/
[11748] /sgyur ldog med pa'i skyon du 'gyur/
[11749] /snang byed yon tan tshul du shar/
[11750] /shes bya kun la rang khyab pas/
[11751] /gzhi sbyor chen po'i snang bar ni/
[11752] /'khor 'das 'brel pa'i lam du snang*/
[11753] /'di med gzhi lam mi 'byor bas/
[11754] /ye shes bzhi yi lam nyid du/
[11755] /sems can rnams kyi gsang lam du/
[11756] /snang ba bzhi yi tshul du yang*/
[11757] /cig car ba dang rim gyis su/
[11758] /dbang po'i sgo rnams yod bzhin snang*/
[11759] /mtha' bzhi'i dri ma las 'das pa'i/
[11760] /'char byed yon tan ma 'gags par/
[11761] /mtha' grol chen po'i snang tshul du/
[11762] /lhun grub rang rdzogs chen po las/
[11763] /nges pa'i ka dag la spyod phyir/
[11764] /mtha' dang brla ba'i ye shes su/
[11765] /'di nyid rang byung rang shar bas/
[11766] /mtha' las grol ba'i snang bar ni/
[11767] /ngo bo nyid dang 'brel par snang*/
[11768] /'di med nges pa mi 'thob pas/
[11769] /rgyu 'bras ldog pa'i skyon 'gyur bas/
[11770] /mtha' grol nyid du yang dag snang*/
[11771] /yon tan 'char tshul ma 'gags pas/
[11772] /'khor ba bskyed pa'i byung khungs su/
[11773] /ma dag pa yi 'char sgo ltar/
[11774] /'byung tshul 'gag pa med par shar/
[11775] /'di med 'khrul pa ming med pas/
[11776] /de phyir ma dag 'khor ba'i sgo/
[11777] /srid pa rnams kyi rgyu srang du/
[11778] /snang ba 'gags med tshul du shar/
[11779] /ma dag 'khor ba'i sgo zhes bstan/
[11780] /thod rgal ye shes yod pas na/
[11781] /dag pa nyid kyis dag pa mtshon/
[11782] 'char byed snang ba so so'i lam/
[11783] /dag pa ye shes chen po'i sgor/
[11784] /zang thal rnam pa gsum du shar/
[11785] /'di med rang rtsal mi rdzogs pas/
[11786] /dag pa ye shes chen po'i sgor/
[11787] /ngo bo ka dag rtogs phyir shar/
[11788] /ces so/
[11789] /gnyis pa rkyen gyis skyon yon gyi char dbye ba ni/
[11790] /ga bur de tshad nad la yon tan du snang la/
[11791] grang nad la skyon du shar yang*/
[11792] ga bur gyi ngo bo la skyon dang yon tan ma grub pa bzhin du/
[11793] /gzhi dang gzhi snang gi 'char tshul de yang rang ngo shes pa rnams la grol rkyen du snang bas yon tan ltar shar la/
[11794] ma shes na cha res 'khrul pa'i gzhi re byed pas skyon ltar snang yang*/
[11795] gzhi dang de'i snang ba skyon yon du grub pa med do/
[11796] /de yang lhun grub kyi sa la 'khrul pa ldog tshul gyi cha nas/
[11797] 'gro ba ye sangs rgyas pas/
[11798] skyon nyid yon tan du shar bas rkyen ngan grogs su shar te/
[11799] ye nas skyon rang dag tu grol ba'o/
[11800] /lhun grub rtsal snang gi ngo nas/
[11801] ye shes ltar shar bas/
[11802] 'khrul pa 'jug tshul ltar na nyon mongs pas skyon gyi rnam par 'khrul la/
[11803] lhun grub cig car du 'dod pa 'khrul pa ldog pa'i rtsal las/
[11804] rang ka ma rang gzhag tu snang bas skyon yon tan du gyur pas na/
[11805] bar chad dngos grub tu gyur pas/
[11806] bar du gcod pa'i bdud dang nyon mongs pa ma rnyed de/
[11807] yon tan yang ma dmigs par ye shes bzhi sbyor du zang thal lo/
[11808] /lhun grub snang tshul gyi cha las gnyis med du shar ba la/
[11809] 'khrul pa 'jug tshul ltar na bdag gzhan gnyis su byung la/
[11810] 'khrul pa ldog tshul ltar na bdag gzhan gnyis su ma phye bar/
[11811] ma bcos par rang gzhag tu bzhag pas/
[11812] bdag med stong pa yon tan du grub pas skyon btsal du ma rnyed de/
[11813] 'khor 'das gnyis med du bud+d+ha'o/
[11814] /yang lhun  grub snang tshul las mtha' grol ltar shar la/
[11815] 'khor ba 'jug tshul ltar na rtog tshogs skyon du mar 'khrul pas/
[11816] 'khrul pa ldog tshul ltar na/
[11817] mtha' gnyis dbus su gyur pas mtha'i 'khrul pa rang grol bas 'khrul pa ye shes su shar nas bud+d+ha'o/
[11818] /yang lhun grub yon tan gyi cha nas dag pa'i ye shes kyi sgor byung la/
[11819] 'khor 'jug tshul ltar na ma dag pa 'khrul par snang ste/
[11820] 'khrul pa ldog tshul ltar na ye dag rtsal rdzogs su grol nas sangs rgya'o/
[11821] /yang lhun grub snang tshul gyi cha nas ma dag pa 'khor ba'i sgor byung la/
[11822] 'khor tshul la gnyis te/
[11823] 'di ka ltar mar la 'khrul pa dang*/
[11824] bar do tha ma lhun grub ni po che la nges pa'i gdeng ma skyes pas srid pa'i bar dor 'khrul pa'o/
[11825] /'khrul pa ldog tshul ltar na ma yengs gnas dag tu grol nas sangs rgya'o/
[11826] /de yang ngo bo ka dag spros pa dang bral ba la/
[11827] rang bzhin lhun grub yon tan rdzogs tshul du byung zhing*/
[11828] gzhi ma rtogs pa rnams la skyon lhun grub tu byung ba'o/
[11829] /de dag dngos gzhi drug po re re'i steng nas dbang po rnon pos grol yang srid pa ma 'gags grol lugs drug po'i steng du grol ba'i sgo dang bdun no/
[11830] /yas 'khrul nas 'khrul pa ldog ma shes pas rim pa drug po bzhin du rim pas 'khrul te/
[11831] ma dag pa'i sgo zhes bya ste/
[11832] 'khrul pa rags par song ba las/
[11833] rdzus skyes dang 'od kyi sgo nga las skyes te lus grub bo/
[11834] /rim gyis pa bar do nas grol ba yang brtan pa thob cing shes rab kyi rtsal rdzogs nas grol lugs bdun po der nges la/
[11835] der rtogs pa ma skyes shing goms pa yun thung ba'i dbang po tha ma ni/
[11836] der sa ma zin pas srid pa'i bar do shar te/
[11837] phyi ma'i snang ba la thug pa'o/
[11838] /des na 'khrul gzhi dang*/
[11839] grol gzhi gnyis ka lhun grub kyi sgo la thug pas legs par rtogs par bya'o/
[11840] /gsum pa 'char nub snang tshul gyi 'thad pa dgod pa la gnyis te/
[11841] 'di dang*/
[11842] bar do'o/
[11843] /tshe 'dir gang zag brtson 'grus can gyis nyams su blang dus na/
[11844] gzhi de snying ga na gnas pa'i nang gdangs gzhi snang gi cha 'od rtsa dang phyi'i nam mkha' la snang ste ma dag pa 'khor ba'i sgo chos nyid mngon sum gyi dus na gtso cher snang ste/
[11845] 'od snang dang*/
[11846] phyi'i sa rdo nang gi rtog tshogs la sogs pa dbang po la shar ba'o/
[11847] /ye shes kyi sgo nyams su len dus kyi snang ba dang shes pa'i nyams rnams so/
[11848] /'od ltar shar ba nyams gong 'phel du snang ba'o/
[11849] /sku ltar shar ba rig pa tshad phebs so/
[11850] /chos nyid zad pa'i dus na gnyis med dang mtha' grol ltar shar ba'o/
[11851] /thugs rje ltar shar ba de thams cad kyi dus na nang gi shes rab dang snying rje 'char ba rnams so/
[11852] /de dag rdzogs nas phyi'i gzhi snang ngo bo la thim pas ma gzhi thog tu grol ba'o/
[11853] /bar do la dang po gzhi de ka dag gi snang bar shar nas/
[11854] gzhi snang gi cha 'od gsal du shar nas/
[11855] lhun grub kyi snang ba las sku ltar shar ba tshom bu'o/
[11856] /ye shes dang 'od ltar shar ba bzhi sbyor ro/
[11857] /lhun grub rin po che'i snang ba la dag pa ye shes dang*/
[11858] ma dag pa 'khor ba'i sgo gnyis so/
[11859] /rang ngo shes na thugs rje dang*/
[11860] /gnyis med dang*/
[11861] mtha' grol ltar shar nas/
[11862] rtsal gzhi la thim ste grol ba'o/
[11863] /de ltar gzhi la gzhi snang yod pas nyams su len dus dang*/
[11864] bar do dang*/
[11865] thog ma sems can du 'khrul dus gang yin yang 'char tshul brgyad kyi snang ba 'byung ba'i gnad de yin no/
[11866] /sangs rgyas dang sems can yang snang ba rang ngo shes ma shes tsam ste
[11867] 'khor 'das  rig par rgyu gcig pa lag pa'i lto rgyab bzhin no/
[11868] /da lta'i snang ba 'di yang ma dag pa'i sgo la snang ba sgyu ma'i dpe brgyad tsam las/
[11869] phyi nang yul med gzhi bral mnyam pa phyal phyal ba cig las/
[11870] spang mi dgos/
[11871] blang mi dgos snang ba gzhan shar dus rjes med rang log chen po/
[11872] gnyid sangs pas rmi lam log pa ltar/
[11873] gzhi grol la rang log ste ye stongs cig tu 'gro bas gnad gcig legs par rtogs nas tshegs med par rgya grol la 'gro ba yin no/
[11874] /gsum pa dang po'i gzhi la thim tshul bstan pa ni/
[11875] de ltar gzhi las shar ba'i snang ba chen po de dag rang ngo shes sam ma shes kyang rung ste/
[11876] shel 'od nang du thim pa'am/
[11877] rmi lam phyi ma shar dus  snga ma nub pa ltar yol gyis song ste/
[11878] snang ba gang yang med par song ba ni/
[11879] ye gdangs nang du log pa las/
[11880] gzhan du song ba med de/
[11881] rmi lam gnyis kyi ngang du yal ba las gzhan du ma song ba bzhin no/
[11882] /lhag par sad dus rmi lam shar ba shes pa'i nang du nub pa las gzhan gar yang ma song ba bzhin no/
[11883] /thim lugs ji lta bu snyam na/
[11884] rin po che spungs pa'i rgyud las/
[11885] kye ma gsung gi rdo rje nyon/
[11886] /de kun skyon yon 'char tshul te/
[11887] /rig pa nyid kyi yon tan nam/
[11888] /rol pa'i rtsal du thim lugs brgyad/
[11889] /lhun grub nges pa med pa'i gzhi/
[11890] /yon tan tshul du 'di lta bu/
[11891] /thugs rje nyin ni thugs rje la/
[11892] /rang gi ngo bo rang thim pas/
[11893] /ma bzhag thob pa'i tshul gyis ni/
[11894] /mdzad pa med pa'i klong du 'das/
[11895] /mi mdzad ci yang ma yin pas/
[11896] byed spyod thams cad mya ngan 'das/
[11897] /ma byas byed pa snang med pas/
[11898] /'dus byas rnams ni dag pa'i klong*/
[11899] /de nyid rang la rang thim pas/
[11900] /gzhan du song ba ma yin no/
[11901] /dper na nyi ma'i snying po la/
[11902] /rang gi zer rnams rang thim ltar/
[11903] /rang gi gdangs dang bcas pa yis/
[11904] /gzings snang thams cad mya ngan 'das/
[11905] /'di kun yon tan rin po che/
[11906] /skyon la mi gnas rang sa'o/
[11907] /rang 'od rang la thim pas ni/
[11908] /'di yang yon tan chen por shar/
[11909] /rang gi ngo bo rnam dag par/
[11910] /mtshan mar 'dzin pa'i zhen yul 'gags/
[11911] /phyi rol 'byang bzhi rags par yang*/
[11912] /'dir mi snang ste zhen pa ldog
[11913] /rang dag stong pa chen po las/
[11914] /kha dog bdag 'dzin mya ngan 'das/
[11915] /'di yang gzhan du song ba med/
[11916] /rang gi ngo bor rang thim pas/
[11917] /snang ba thams cad mya ngan 'das/
[11918] /'od kyi dkyil 'khor rang thim pas/
[11919] /dper na nam mkha'i 'ja' tshon nyid/
[11920] /nam mkha' nyid la rang yal ltar/
[11921] /mi 'byed chen po'i klong du ni/
[11922] /'dzin chags thams cad mya ngan 'das/
[11923] /'di yang yon tan rin po che/
[11924] /yon tan 'char tshul 'di lta bu/
[11925] /ye shes nyid la ye shes nyid/
[11926] /rang gi ngo bor rang thim pas/
[11927] /shes pa'i 'dzin rtog dran bsam ni/
[11928] /rang gnas mnyam pa nyid klong du/
[11929] /thams cad gnyis med mya ngan 'das/
[11930] /so so'i ye shes snang cha yang*/
[11931] /byas pa med pa'i klong dkyil du/
[11932] /nub pa med par mya ngan 'das/
[11933] /de nyid rang la rang thim pas/
[11934] /ye shes rol pa sna tshogs kun/
[11935] /rang ngo ma la thim pa ni/
[11936] /dper na ma pang bu 'jug bzhin/
[11937] /rang gi ye shes rang yid ches/
[11938] /rang gi rang bzhin mya ngan 'das
[11939] /'di yang yon tan rin po che/
[11940] /yang ni yon tan thim pa'i tshul/
[11941] /sku nyid sku la rang thim pas/
[11942] /gzugs kun mi rtog chen por ni/
[11943] /snang ba med par mya ngan 'das/
[11944] /rags pas bsdus pa'i 'byung ba dang*/
[11945] /phra bas bzung ba'i ma rig sogs/
[11946] /byed pa med par mya ngan 'das/
[11947] /sku rnams rang ngor thim pas ni/
[11948] /shes pa'i 'byung cha phyir ma shor/
[11949] /dper na bum pa'i sku gzugs bzhin/
[11950] /nang gsal phyi yi rgyu ba rnams/
[11951] /rang bzhin me pa gnas su dag
[11952] /'di yang yon tan rin po che/
[11953] /yang ni yon tan 'di lta bu/
[11954] /gnyis med gnyis med rang thim pas/
[11955] /grangs su 'dzin pa'i zhen pa rnams/
[11956] /nyag gcig spros dang bral bar ni/
[11957] /mi gnyis gcig pa'i tshul du yang*/
[11958] /rang thim nyid du mya ngan 'das/
[11959] /gnyis su snang ba rang thim pas/
[11960] /dper na chu bo chu bo la/
[11961] /thim pa bzhin te dbyer mi phyed/
[11962] /dbyer med chen por mya ngan 'das/
[11963] /'di yang yon tan rin po che/
[11964] /ma 'gags yon tan 'di lta bu/
[11965] /mtha' grol nyid ni mtha' grol la/
[11966] /rang gi ngo bo rang thim pas/
[11967] /sku gsung 'dzin pa'i rang rgyud kun/
[11968] /lus rnams zad par mya ngan 'das/
[11969] /mtha' nyid rang dag rang thim pas/
[11970] /dper na nam mkha' nam mkha' la/
[11971] /thim pa bzhin te ngos gzung med/
[11972] /mu bzhi'i rtog zhen rang 'gags nas/
[11973] /mi gnas chen por mya ngan 'das/
[11974] /'di yang yon tan rin po che/
[11975] /snang ba'i yon tan 'di lta bu/
[11976] /ma dag 'khor bar rang 'jug sgo/
[11977] /ngo bo nyid kyi dag sgo la/
[11978] /song ba med pa'i tshul du thim/
[11979] /dper na sbra yi chon thag rnams/
[11980] /brtul bas dbus su rang 'dus ltar/
[11981] /dbang po'i spyod yul mya ngan 'das/
[11982] /'di nyid yon tan rin po che/
[11983] /'di ltar yon tan cha rdzogs pa/
[11984] /dag pa'i ye shes nyid kyi sgo/
[11985] /ngo bo nyid la rang thim pas/
[11986] /sku dang ye shes mya ngan 'das/
[11987] /dper na seng ge gangs zin bzhin/
[11988] /mi ldog 'jigs med gdeng rnams rnyed/
[11989] /'di yang yon tan rin po che/
[11990] /'di ltar yon tan 'byung tshul gyi/
[11991] /gcig par gnas pa'i ye shes sa/
[11992] /ma btsal rang gis rang rnyed par/
[11993] /sngon nas de yi rang bzhin no/
[11994] /zhes so/
[11995] /tshul 'di gang gsang ba snying thig gi dka' ba'i gnas te/
[11996] rgyud dang man ngag na gsal bar gsungs kyang*/
[11997] bod 'dir sngon chad slong nus pa tsam ma byung bas/
[11998] kho bos shin tu gsal bar phyes nas bstan pas/
[11999] phyin chad gnad 'di shes pa byung na yi ge 'di'i mthur shes par bya'o/
[12000] /gnyis pa kun tu bzang po'i grol tshul la gsum ste/
[12001] gzhi snang mthong ba'i skad cig grol ba'i tshul/
[12002] grol nas dbyings na bzhugs pa'i tshul/
[12003] /de las gzhan don mdzad pa'i tshul lo/
[12004] /dang po ni/
[12005] thog ma'i dbyings las/
[12006] nang gdangs phyir shar te/
[12007] thugs rje rig pa rang ma rig pa'i char skyes tsam de gzhi snang la kha phar bltas pas/
[12008] rang gi snang ba yin par tshur rig pa'i skad cig la/
[12009] ma rig pa rang dag nas gzhi snang lhun grub kyi 'char tshul rang thim ka dag gi sa la rang sar gnas so/
[12010] /de yang skad cig la rang snang du bye brag phyed pas/
[12011] skad cig la sangs rgyas te/
[12012] sngon rol pa'i ston par byon pa ni/
[12013] thal 'gyur las/
[12014] de ltar 'khor 'das thog mtha' las/
[12015] /sangs rgyas 'khrul par ma gyur pas/
[12016] gzhi las 'phags pa'i dbang po yis/
[12017] /rang snang rang bzhin med par shes/
[12018] /rtog dpyod yid rnams phyir ma shor/
[12019] /'gyu ba rang thag chod pa'o/
[12020] /zhes pa dang*/
[12021] dgongs pa bka' bgros rgyud las/
[12022] de tshe kun bzang chos drug gis/
[12023] /gzhi shes ma rig  drug bcom nas/
[12024] /nyug tsam las ni yid tsam stongs/
[12025] /rig tsam byung bas rig 'gribs rlag
[12026] /sal gyis gsal bas mun song sangs/
[12027] /wal gyis byung bas 'thibs pa med/
[12028] /sgro skur bral bas ma rig dag
[12029] /'gyur ba med pas nam mkha' 'dra/
[12030] /de yang rdo rje sems dpa' nyon/
[12031] /'khrul pa ma rig log bcom pas/
[12032] /lung ma bstan pa rang rlag stongs/
[12033] /bems rig phyed pas gzhi dang phrad/
[12034] /de phyir ma rig mun pa sangs/
[12035] /ri bo ta lar nyi shar 'dra/
[12036] /zhes pa dang*/
[12037] rang byung bde ba 'khor lo'i rgyud las/
[12038] nyug tsam las ni rig byung nas/
[12039] /wal gyis gsal nas sgro skur bral/
[12040] /zhes pa dang*/
[12041] sgyu 'phrul las/
[12042] skad cig gcig gis bye brag phyed/
[12043] /skad cig gcig gis rdzogs sangs rgyas/
[12044] /zhes so/
[12045] /de'ang kun tu bzang pos dge ba rdul tsam cig ma byas par gzhi thog nas sangs rgyas pa'o zhes grags kyang*/
[12046] dpyad na rang ngo shes pa de zag med rang byung gi dge ba rgya mtsho yin pas/
[12047] tshogs chen yer rdzogs pa dang*/
[12048] lung ma bstan gyi ma rig pa sangs pas sgrib pa ye'i dus su bcom ste/
[12049] rang snang du shes pas ma rig sangs la/
[12050] de sangs pas nyon mongs thams cad sangs te/
[12051] ma rig pa sangs pa las byung ba'i phyir ro/
[12052] /de tsam na rang gnas kyi yon tan mngon du gyur pas sku dang ye shes su sangs rgyas pa'o/
[12053] /gzhi thog nas grol zer brtsings te/
[12054] gzhi las gzhi snang du shar dus grol bas/
[12055] gzhi las 'phags pa'i skad cig la grol ba'o/
[12056] /gang du grol na/
[12057] gzhi thog tu grol zer ba yang rtsings te/
[12058] mthar phyin lhun grub kyi sa grol ba'o/
[12059] /gal te gzhi thog tu grol na yang ldog par 'gyur te/
[12060] gzhi de 'khrul pa 'byung rung gi cha nas gzhag pa'i phyir te/
[12061] 'khor 'das kyi gzhi yin pa'i phyir ro/
[12062] /grol sa nyid ni thog ma'o zhes/
[12063] gzhi thog ma yin nam zhe na/
[12064] gnas lugs la thog mar bshad pa yin gyi/
[12065] dang po'i gzhi ma yin no/
[12066] /mdor na rang ngo shes dus dbyings kyi yon tan mthar phyin te/
[12067] sgrib pa dang bral bas 'bras bur grol ba zhes bya'o/
[12068] /des na sku dang ye shes la sogs pa'i yon tan 'char gzhir gnas tshad la dbyings kyi yon tan zhes bya ste/
[12069] rig pa la yod ni yod la/
[12070] ma mngon pa'i phyir ro/
[12071] /mthar phyin dus sangs rgyas kyi yon tan zhes bya ste/
[12072] ma rig pa sangs shing sangs stobs kyis rang la yod pa'i yon tan snang bas rgyas pa'i phyir ro/
[12073] /yang na gzhi lhun grub kyi sangs rgyas kyi yon tan dang*/
[12074] 'bras bu mngon gyur grub sangs rgyas kyi yon tan zhes khas len pa yin no/
[12075] /de ltar kun tu bzang po sangs rgyas pa de yang*/
[12076] chos drug ste/
[12077] gzhi las 'phags pa/
[12078] rang ngor snang ba/
[12079] bye brag phyed pa/
[12080] phyed thog grol ba/
[12081] gzhan las ma byung ba/
[12082] rang sar gnas pa'o/
[12083] /de dag kyang rgyu las ma byung ba'i 'bras bu/
[12084] sems las ma byung ba'i sangs rgyas/
[12085] lung las ma byung ba'i man ngag rang las byung ste sangs rgyas pa'o/
[12086] /gdod ma'i gzhi dang gzhi snang 'bras bur grol ba ni/
[12087] rtogs pa'i shes rab kyis byed pa ste/
[12088] sgron ma 'bar ba'i rgyud las/
[12089] gzhi nyid 'bras bur smin byed shes rab ste/
[12090] shes rab sku ru smin pa yis/
[12091] /ngo bo nyid kyi chos sku de/
[12092] /ye shes chos kyi sku ru smin/
[12093] /de yis ye shes rgyun ma chad/
[12094] /sku dang ye shes lhun grub gsal/
[12095] /zhes so/
[12096] /de'i dus su shes bya yul snang du shar ba'i rnam pa rang ngor mkhyen pa rnam pa thams cad mkhyen pa'i sangs rgyas yin la/
[12097] /rang ngo nang gsal du bzhugs te chos nyid kyi ngang las/
[12098] dpyod byed kyi spros pa zhi ba ni thams cad mkhyen pa'i sangs rgyas so/
[12099] /de yang thams cad shes kyang rang ngo chos nyid las mi g.yo bas/
[12100] nang bzhugs kyi shes pa dang*/
[12101] phyir gzigs kyi shes pa'i cha la/
[12102] rnam pa snang mi snang gi khyad kyis/
[12103] thams cad mkhyen pa'i ye shes dang*/
[12104] rnam pa thams cad mkhyen pa'i ye shes dang*/
[12105] rnam pa thams cad mkhyen pa'i ye shes zhes brjod do/
[12106] /de gnyis ldog pa tha dad ngo bo gcig pas nang bzhugs la thams cad mkhyen pa nyid do/
[12107] /gnyis pa grol nas dbyings na bzhugs pa'i tshul ni/
[12108] ka dag lhun grub kyi yon tan mngon du gyur pas shel 'od nang du bsdus pa ltar/
[12109] rang ngo nang gsal gzhon nu bum pa'i skur bzhugs te/
[12110] chos sku ka dag gi ngo bo mtha' dbus med pa'i dbyings dpangs mtho ba'i klong na/
[12111] lhun grub gting gsal gyi 'od lnga gzhal yas khang gi bkod pa'i nang na/
[12112] rig pa'i stong cha chos nyid kun tu bzang mo snang cha chos sku kun tu bzang po'i btsun mor rang gsal ba la/
[12113] thabs dang shes rab kyi dra bas rang 'brel zhing*/
[12114] shes rab srog tu gyur pa'i rta shes bya thams cad shes byed du grub pas bang mgyogs shing*/
[12115] 'od gsal lnga'i nang gdangs ma 'dres la mnyam pa'i rang bzhin thang yangs te/
[12116] de nyid nub pa me pas gsang ba'i nyi ma dbyings na shar ro/
[12117] /de'i tshe dbyings kyi 'byung lnga rang sa na bkod pas snang ba dang 'od kyi rang gdangs su gsal la/
[12118] gting gsal gyi gdangs nub pa med cing*/
[12119] ye shes kyi 'od lnga dbyings na zar tshags su 'khyil te/
[12120] dngos po dang mtshan ma ltar ma grub pas stong la/
[12121] med pa phyam chad du ma song bas 'dri legs pa/
[12122] ngo bo rang bzhin thugs rje gsum gyi rgya mdud gcig tu 'dril zhing*/
[12123] rig pa 'od kyi khang pa can/
[12124] 'od mtha' med pa'i snang ba lhun stug pa/
[12125] rnam par grol ba'i ye shes mtha' yas pa rgyal mtshan gyi rtse mo stobs bcu dang*/
[12126] mi 'jigs pa bzhi dang*/
[12127] so so rig pa dang*/
[12128] mtshan dang*/
[12129] dpe byad la sogs pa rtag tu mi nub pa'i rang bzhin/
[12130] 'od zer mtha' yas pa'i sgron mar gsal ba/
[12131] ye shes kyi rang snang la 'phel 'grib med pa/
[12132] thugs rje chen pos phan par bzhed pa'i lam gzhan du mi bgrod de rang don gsal ba/
[12133] sku lnga'i mchod rten ye shes lnga'i bang rim dang bcas pa/
[12134] dbyings chos nyid kyi gdan las mi g.yo zhing*/
[12135] thabs la mkhas pa'i thugs rje chen po'i stong lam phyogs mtha' gtugs pa kun tu 'phro bas/
[12136] sangs rgyas dang sems can thams cad kyi bla mar spyi phud sngon gyi thog mar bzhugs so/
[12137] /de yang rang shar las/
[12138] kye skyes bu dam pa smra ba'i seng ge khyod nyon cig
[12139] rin po che rnam par bkod pa'i phung po ni dpangs mtho/
[12140] rin po che'i gzhal yas khang ni bkod legs/
[12141] rin po che rnam par spras pa'i btsun mo ni rgyan bzang*/
[12142] rin po che rnam par bkod pa'i dra ba ni snyoms/
[12143] rin po che mdzes pa'i rta ni bang mgyogs/
[12144] rin po che sna tshogs kyi bang la zad pa med/
[12145] rin po che sna lnga'i thang ni kun snyoms/
[12146] rin po che gsang ba'i nyi ma la 'char nub med/
[12147] rin po che chu'i pad+ma la gos pa med/
[12148] rin po che me'i dkyil 'khor brtsegs legs/
[12149] rin po che rlung gi shes rab la rtog pa med/
[12150] rin po che sa'i dkyil 'khor theg pa che/
[12151] rin po che'i nam mkha' ni mtha' dbus med/
[12152] rin po che 'bar ba'i 'od la 'char nub med/
[12153] rin po che zer gyi 'phreng ba rtsar legs/
[12154] rin po che stong pa'i dkyil 'khor bri legs/
[12155] rin po che mtha'i rgya mdud gsum po ni 'dril legs/
[12156] rin po che gting gi mun sel yangs la lhun stug
[12157] rin po che rgya mtshal gyi rtse mo la nub pa med/
[12158] rin po che'i sgron ma 'bar ba ni 'od gsal/
[12159] rin po che gsang ba'i ye shes la 'phel 'grib med/
[12160] rin po che rnam par 'brel ba'i lam la bgrod du med/
[12161] rin po che sku gdung 'bar ba'i mchod rten ni brtsegs legs/
[12162] rin po rdo rje'i gdan la 'gyur ba med/
[12163] rin po che stong pa'i lam la thug pa med/
[12164] dgongs pa rang gnas kyi man ngag tu bstan pa'o zhes so/
[12165] /'di dag thig le gsang skor du/
[12166] sa rin po che sna lnga'i mchod rten ci brtsegs legs zhes pa la sogs dang mthun no/
[12167] /gsum pa de las gzhan don mdzad pa ni/
[12168] dbyings ka dag chen po chos kyi sku'i zhing de las ma g.yos bzhin du/
[12169] lhun grub kyi sgo las sems can gyi snang tshul dang bstun nas don mdzad de/
[12170] lhun grub kyi 'od dang sku'i rtsal las longs sku'i snang ba bkod nas/
[12171] de las tshangs chen gyi bskal pa bkod de/
[12172] rang bzhin sprul sku'i snang ba dang*/
[12173] ma dag pa 'khor ba'i sgo las 'gro ba'i snang ba dang mthun pa'i ston pa sems can gyi gnas ris khyab par bstan nas 'khor ba stongs par mdzad do/
[12174] /'di dag thun mong gi theg par yang 'byung ste/
[12175] rgyud bla ma las/
[12176] 'dus ma byas shing lhun gyis grub/
[12177] /gzhan gyi rkyen gyi rtogs min dang*/
[12178] /mkhyen dang brtse dang nus par ldan/
[12179] /don gnyis ldan pa'i sangs rgyas nyid/
[12180] /thog ma dbus mtha' med pa yi/
[12181] /rang bzhin yin phyir 'dus ma bya/
[12182] /zhi ba chos kyi sku can phyir/
[12183] /lhun gyis grub ces bya bar brjod/
[12184] /so so rang gis rtogs bya'i phyir/
[12185] /gzhan gyi rkyen gyis rtogs min pa/
[12186] /de ltar rnam gsum rtogs phyir mkhyen/
[12187] /lam ston phyir na thugs rtse ba/
[12188] /nus pa ye shes thugs rje yis/
[12189] /sdug bsngal nyon mongs spong phyir ro/
[12190] /dang po gsum gyis rang don te/
[12191] /phyi ma gsum gyis gzhan don yin/
[12192] /ces pa dang*/
[12193] de'i 'grel par/
[12194] de ltar shin tu rmad du byung zhing bsam du med pa'i yul sangs rgyas nyid de/
[12195] gzhan las ma thos par rang nyid slob dpon med par rang byung gi ye shes kyis brjod du med pa'i rang bzhin du mngon par rdzogs par sangs rgyas te/
[12196] de'i rjes su rtogs pa la rtogs pa dang mi ldan dmun long du gyur pa gzhan dag kyang rtogs par bya ba'i phyir/
[12197] de rtogs par lam ston par mdzad pa'i phyir/
[12198] bla na med pa'i ye shes dang*/
[12199] thugs rje dang ldan pa nyid du rig par bya'o zhes gsungs so/
[12200] /de lta bu'i ston pa ni kun gyi sngon rol du byang chub brnyes nas/
[12201] dus gsum gyi sangs rgyas dang*/
[12202] khams gsum gyi sems can thams cad kyi don mdzad pa la/
[12203] thog ma dang ma tha med par bzhugs pas mnga' dbang rdzogs pa'i ston pa kun tu bzang po zhes bya'o/
[12204] /zhing dang mdzad pa ni chos kyi dbyings dang nam mkha'i mtha' klas par sems can dang sangs rgyas kyi snang ba ji tsam pa de tsam yin no/
[12205] /don gsum pa ma rig pa sems can gyi 'khrul tshul ni/
[12206] thog ma'i gzhi la 'khrul pa med kyang*/
[12207] gzhi snang du shar dus rang ngo ma rig pa'i shes pa lung ma bstan pa rig pa'i rtsa ba can des/
[12208] gzhi snang la ris su bcad pas sems can du 'khrul te/
[12209] mu tig 'phreng ba las/
[12210] khyad par chen po'i snang ba las/
[12211] /yod dang med pa gnyis byung ste/
[12212] /spyi sa 'khrul gzhi zhes bya ste/
[12213] /ma rig nyid dang sbags pa'i phyir/
[12214] /shes bya nyid kyang dri mar snang*/
[12215] /zhes pa dang*/
[12216] chos sku nam mkha' lta bu la/
[12217] /glo bur sems can sprin gyis bsgrib/
[12218] /ma 'khrul pa yi chos nyid kyang*/
[12219] /blo la 'khrul pa'i tshul du snang*/
[12220] /rgyu rkyen dang bcas skad cig ma/
[12221] /zhes pa dang*/
[12222] rdo rje sems dpa' snying gi me long gi rgyud las/
[12223] khams gsum gyi sems can 'di dag thams cad ni/
[12224] gzhi ci yang ma yin pa las cir yang 'khrul lo/
[12225] /gzhi de ngo bo stong pa/
[12226] rang bzhin gyis gsal ba/
[12227] thugs rje sems can la snang nus pa'o/
[12228] /de la 'dzin byed kyi shes pa ma rig pa'i cha las byung ba breng tsam cig 'gyus pa las/
[12229] shes pa dmun po pha gi las nga byung ngam/
[12230] nga las pha gi byung snyam pa'i shes pa byung ba tsam gyis 'khrul lo/
[12231] /ma rig pa de gzhi la med de nyams sam rnam pa la yod do/
[12232] /rnam pa las rkyen rnam pa bzhi byung ngo*/
[12233] /de yang gzhi 'od khyim gyi tshul du gnas pa las rgyu'i rkyen zhes bya ste/
[12234] ma rig pa dngos so/
[12235] /de la rtog dpyod du song bas bdag po'i rkyen zhes bya'o/
[12236] /de la yul can du bzung bas dmigs pa'i rkyen zhes bya ste/
[12237] dper na me long la skyes bu'i byad bstan pa lta bu'o/
[12238] /de gsum dus mtshungs pas de ma thag pa'i rkyen zhes bya'o/
[12239] /de rang gi gzhi yin pa la rang gis ngo ma shes te 'khrul nas khams gsum 'khor ba grub bo/
[12240] /de las nyon mongs pa rags su song nas sems can gyi gzugs tha dad du byung ngo*/
[12241] /gzhi de lta bu las 'khrul lo zhes so/
[12242] /de yang gzhi snang la dpyod byed kyi shes pa byung dus/
[12243] rgyu bdag nyid gcig pa'i ma rig pa rang ngo ma shes pa'i cha las/
[12244] rkyen bzhi'i dmigs pa ma dag pas 'khrul lo/
[12245] /tshul de dag bkra shis mdzes ldan las/
[12246] de yang rkyen gzhi yis 'khrul te/
[12247] tha ma yang rkyen bzhi la thug go
[12248] /rgyu dmigs pa can du 'dzin pa'i rkyen las/
[12249] 'bras bu sna tshogs pa'i rgyur 'khrul/
[12250] bdag po yul can du 'dzin pa'i rkyen las ming sna tshogs su 'khrul/
[12251] dmigs pa blo can du 'dzin pa'i rkyen las 'bras bu la thug pa med par 'khrul lo/
[12252] /de ma thag pa 'dzin pa can gyi rkyen las snang ba sna tshogs su 'khrul lo/
[12253] /de ni gsang sngags gzhi'i 'khrul lugs chen po'o/
[12254] /de yang snang thabs ma ma rig pa'i rkyen rang ka ma dang bcas te snang ngo*/
[12255] /ma rig pa de yang rtsa ba'i nyon mongs pa lnga dang bcas te rtog tshogs du ma sdud pa'o/
[12256] /rkyen stong phrag du ma dang bcas pa/
[12257] snang tshul du ma dang bcas pa/
[12258] snang tshul gyis 'byams pa'o/
[12259] /de yang lhun grub rin po che'i ga'u'i gnas lugs kyi snang ba ma 'gags pa las/
[12260] gzhi ma 'gyur bar snang ba 'gyur te/
[12261] yul du ma'i rjes su 'brengs te/
[12262] thams cad la rtogs pa'o/
[12263] /chos kyi sku'i snang ba ma 'gyur kyang*/
[12264] 'khrul pa'i snang ba la 'gyur 'gyur ltar byung ba'o/
[12265] /rdo rje sems dpa' la 'khrul pa mi mnga' yang*/
[12266] sems can la 'khrul pa'i tshul ston pa'o/
[12267] /tha ma rang gi snang ba rang rkyen gyi gzhi la bzlog pa'o/
[12268] /gnyis su med pa'i snang ba rang shar bar ma shes te/
[12269] 'khrul pa la bdag por bzung bas bdag po'i rkyen/
[12270] rang rig pa'i 'bras bu rang shar bar ma shes/
[12271] rgyu nyid ltos can du bzung bas rgyu'i rkyen no/
[12272] /yul dang shes pa stong par ni ma shes/
[12273] dmigs pa yul du bzung bas dmigs pa rang ngo'i rkyen/
[12274] dus la ltos nas 'od rang byung bar ma shes/
[12275] de ma yin la der 'dzin pa'i shes pa byung na/
[12276] mtshungs pa de ma thag pa'i rkyen no zhes so/
[12277] /de yang dang po 'khrul pa'i rgyu ma rig pa gsum ste/
[12278] rang ngo ma rig pa'i cha tsam las/
[12279] gzung 'dzin du ma skyes pas don gyis ma 'khrul zhes bya ba de 'khrul par song ste/
[12280] ming med ming du song ba lta bu ni rgyu bdag nyid gcig pa'i ma rig pa'o/
[12281] /de nyid ngo ma shes tsam ldog de lhan cig skyes pa'i ma rig pa ste 'khor 'das gnyis kyi snang char byung ba'o/
[12282] /de ltar yul 'od snang la blos gnyis snang tsam du phye ba'i cha nas ming don bdag tu rtogs pa'i char song bas kun brtags pa'i ma rig pa zhes bya'o/
[12283] /de lta bu'i rgyu de la rkyen ni bzhi ste/
[12284] rgyu'i rkyen de ltar ma rig pa gsum 'dus pas byas te/
[12285] skyes bu gzugs dang yan lag dang ldan pa la byad rang chas su 'byung ba lta bu'o/
[12286] /de las dmigs pa'i rkyen me long dang 'dra bar phyi yul la shar ba dang*/
[12287] de la bzhin yod pas rkyen me long gi nang du shar ba ltar/
[12288] dmigs pa'i yul rang 'od phyir shar ba las/
[12289] bdag po'i rkyen me long dang*/
[12290] bzhin dang*/
[12291] bdag dngos sum du bzung bas bzhin dang me long du rtog pa ltar/
[12292] 'od dang*/
[12293] rig pa dang*/
[12294] chos nyid gsum du rtog pa dang bcas pas bdag po'i rkyen zhes bya'o/
[12295] /de ltar rgyu ma rig pa gsum du rkyen gsum dus mtshungs pas/
[12296] mtshungs pa de ma thag pa'i rkyen te/
[12297] 'khrul pa dngos su byung ba'o/
[12298] /rkyen bzhi po de yang gang zag gi dus na/
[12299] rgyu sangs rgyas dang sems can du gcig pas spang blang las 'das pa'i ye shes su ngos zin pas/
[12300] rgyu'i rkyen rang sar grol/
[12301] yul sna tshogs su shar ba chos nyid kyi rang snang du grol bas/
[12302] dmigs pa'i rkyen yul tha dad pa rang sar grol/
[12303] de yang ngang rang byung gi ye shes su shar cing grol bas/
[12304] bdag po'i rkyen rang sar grol ba'o/
[12305] /dus la nges pa med pas dus snga phyi phan tshun gyis 'gal bas/
[12306] mtshungs pa de ma thag pa'i rkyen rang sar grol ba'o/
[12307] /de ltar rgyu rkyen gnyis su 'khrul pa'i rang bzhin byas pas/
[12308] de gnyis kyi smin so lus kyis byas pas bsags pa tha dad par 'byung la/
[12309] sems kyis rgyu byas pas 'du shes yul tha dad pas/
[12310] yul sems tha dad par 'khrul te/
[12311] lus sems dang bcas pa de yang skad cig ma dang po la 'khrul lo/
[12312] /'di nyid 'khor ba'i thog ma yin te/
[12313] thal 'gyur las/
[12314] 'khor ba rnams kyi thog ma ni/
[12315] /mi 'byed byas med rang bzhin las/
[12316] /dmigs par 'dzin pa'i yul shar te/
[12317] /rtog 'dzin las ni tha dad snang*/
[12318] /dmigs 'dzin 'brel pa bcu gnyis su/
[12319] /'khor ba'i thog ma nyid du'o/
[12320] /ma rig gsum gyis 'khrul tshul te/
[12321] /brgyud cing 'byed med rtsa ba ste/
[12322] /rang ngo yin par ma shes pas/
[12323] /'di yang 'khor ba'i thog ma'o/
[12324] /zhes so/
[12325] /de'i dus na rten 'brel bcu gnyis lugs 'byung du byung ba ni/
[12326] thugs rje'i rtsal rang ngo ma shes pas ma rig pa gsum byung ba ni ma rig pa'o/
[12327] /rkyen bzhi ni 'khor ba 'du byed pa'o/
[12328] /de las shes pa rags par yul gyi rnam pa spyod pas rnam par shes pa'o/
[12329] /de las las tha dad kyi lus dang ming du byung ba ni ming dang gzugs so/
[12330] /de'i khyad par kha dog dang 'byung ba so so'i cha grub pa ni skye mched drug go
[12331] /de las yul las longs spyod pa ni reg pa'o/
[12332] /de las dga' gdung bar ma gsum skye ba ni tshor ba'o/
[12333] /de las bde ba la chags shing sdug bsngal mi 'dod pa'i shes pa ni sred pa'o/
[12334] /de las yul dang du len pas len pa'o/
[12335] /de las las dang nyon mongs rgyas te phyi ma'i skye bar 'phen pa'i las 'grub pa ni srid pa'o/
[12336] /de las 'gro ba tha dad du skye ba ni skye ba'o/
[12337] /de las dar la bab pa dang rgas pa dang shi ba ni rga shi'o/
[12338] /de yang dang po nas nga'i bar 'khor lo bcu gnyis kyis 'khrul pa'o/
[12339] /tshe gcig gi'ang 'od gsal nub ste srid pa bar do snang rung gi skad cig dang po rang ngo ma shes pa ni ma rig pa ste/
[12340] phyi dbugs chad dus shi bas/
[12341] de'i bar rten 'brel lugs 'jug go
[12342] /de nas phra rags kyi thim tshul sbubs pho ba'i rim pa rnams lugs bzlog ste/
[12343] 'khrul snang stongs nas 'khor ba ru log pa na/
[12344] mya ngan las 'das pa rang byung gi gnas lugs dang po ka dag gi snang ba shar ba nas/
[12345] chos nyid bar do'i snang ba rnams ni mya ngan las 'das pa'i rten 'brel mngon du snang ba'o/
[12346] /der rang ngo ma shes na yang 'khor la/
[12347] shes na grol bas 'khor ba myang 'das su grol ba zhes bya'o/
[12348] /de'ang gzhi dang gzhi snang*/
[12349] gnyis ka la ma rig pa med kyang*/
[12350] sprin bzhin du glo bur du byung bas rkyen byas/
[12351] ma dag pa 'khor ba ltar 'char ba'i sgos rgyu byas te/
[12352] khams gsum rigs drug so sor 'khrul lo/
[12353] /mu tig phreng ba las/
[12354] de ltar gnas pa'i chos nyid la/
[12355] /'khrul pa gdod nas med pa ste/
[12356] chos sku nam mkha' lta bu la/
[12357] /glo bar sems can sprin gyis bsgribs/
[12358] /zhes pa dang*/
[12359] gzhi snang chen po de nyid las/
[12360] /ma rig pa zhes brtags med pas/
[12361] /'khrul par grub pa yod ma yin/
[12362] /zhes so/
[12363] /glo bur du nan gyis brtags pas ma dag pa 'khor ba'i chos byung ba ni/
[12364] de nyid las/
[12365] de ltar 'jig rten gsum po nyid/
[12366] /phung po lnga dang dbang po lnga/
[12367] /yan lag lnga dang don snying lnga/
[12368] /yul lnga dang ni nyon mongs lnga/
[12369] /sems lnga yid lnga rtog pa lnga/
[12370] /gzung 'dzin 'khor ba nyid du grub/
[12371] /ces pa dang*/
[12372] sa chu me rlung nam mkha' yang*/
[12373] /'byung ba che rnams de las byung*/
[12374] /lha dang lha min mi rnams dang*/
[12375] /dmyal ba byol song yi dwags rnams/
[12376] /chen po de las yang dag byung*/
[12377] /'dod chags zhe sdang gti mug dang*/
[12378] /nga rgyal phrag dog la sogs ni/
[12379] /de nyid las ni chos 'phrul 'byung*/
[12380] /ma rig sems can yid rnams dang*/
[12381] /phung po khams dang skye mched dang*/
[12382] /rnam par shes pa'i tshogs dag dang*/
[12383] /dbang po lnga la sogs pa byung*/
[12384] /sgra dang dri dang ro dang ni/
[12385] /reg bya nyid dang 'dod yon ni/
[12386] /de nyid las kyi rgyud du byung*/
[12387] /gsog dang ya ma brla dang ni/
[12388] /snying po med la sogs pa yang*/
[12389] /de yi rtsal dang rol par byung*/
[12390] /kun gzhi dang ni nyer len gyi/
[12391] /sha dang khrag dang chu ser dang*/
[12392] /rus dang pags pa ba spu dang*/
[12393] /bsags pa'i lus rnams de las byung*/
[12394] /zhes so/
[12395] /de'i dus su ma rig pa drug kyang rang chas su byung ste/
[12396] rang shar las/
[12397] ma rig pa 'di lta ste/
[12398] rtsa ba sems kyi ma rig pa dang*/
[12399] 'khrul pa yul gyi ma rig pa dang*/
[12400] 'khrul gzhi gzhi'i ma rig pa dang*/
[12401] 'dzin pa rtog pa'i ma rig pa dang*/
[12402] bcos pa lam gyi ma rig pa dang*/
[12403] ma shes rmongs pa'i ma rig pa dang*/
[12404] de ltar ma rig pa rnam pa drug tu byung ste/
[12405] rang gi snang ba mi mthong ngo*/
[12406] /de yang 'di lta ste/
[12407] rtsa ba sems kyi ma rig pa ni lhan cig skyes pa dngos yin te/
[12408] rig pa'i ye shes ngo ma shes nas 'khrul te/
[12409] nga la ye shes kyi snang ba 'di byung ngam/
[12410] nga'i snang ba 'di min nam snyam pa'i shes pa 'byung ste/
[12411] snyem byed byung ba de lhan cig skyes pa rtsa ba'i ma rig pa yin te/
[12412] bdag tu rtog pa'i blo byung bas 'khrul lo/
[12413] /de nas rig pa ye shes kyi snang ba bsgribs so/
[12414] /de ni rtsa ba sems kyi ma rig pa zhes bya'o/
[12415] /da ni 'khrul pa yul gyi ma rig pa ston te/
[12416] 'khrul pa ni gang gis 'khrul lo/
[12417] /yul ni sngon 'jig rten ma chags tsam na/
[12418] dpag bsam gyi shing rgyas pa zhes bya ba/
[12419] sangs rgyas gzhon nu bum pa sku'i byin rlabs las byung ba'i shing dang*/
[12420] sgo nga las byung ba'i drod dang rlan las btsas pa zhig yod pa las/
[12421] de las yid rang byung gi ye shes zhes bya ba bskyod pa las mi mjed kyi 'jig rten chags so/
[12422] /de ni 'khrul pa yul gyi ma rig pa zhes bya'o/
[12423] /'khrul gzhi gzhi'i ma rig pa ni/
[12424] 'khrul gzhi rang gis rang ma dag pa las byung ste/
[12425] dang po rgyu'i rkyen zhes bya ba ma rig pa dngos byung ste/
[12426] gzhi ma shes ma rig pa'o/
[12427] /de las dmigs pa'i rkyen zhes bya ba 'khrul pa yul gyi ma rig pa lta bu'o/
[12428] /de las bdag po'i rkyen zhes pa shing la ngar 'dzin byung*/
[12429] de las mtshungs pa de ma thag pa'i rkyen zhes bya ba/
[12430] shes pa rags su song nas 'dzin pas gzung ba'o/
[12431] /de las nyon mongs pa rags su song ngo*/
[12432] /de ni 'khrul pa gzhi'i ma rig pa zhes bya'o/
[12433] /'dzin pa rtog pa'i ma rig pa ni/
[12434] de las nyon mongs pa'i tshogs dpag tu med pa byung ngo*/
[12435] /de yang 'di lta ste/
[12436] 'dzin pa'i yid drug byung ngo*/
[12437] /ma rig pa dang mtshungs pa'i yid dang*/
[12438] yid kyi rnam par shes pa'i yid dang*/
[12439] kun tu tshol ba'i yid dang*/
[12440] gtan la 'bebs pa'i yid dang*/
[12441] rnam par rags pa'i yid dang*/
[12442] nges par 'jog pa'i yid do/
[12443] /de yang 'di lta ste/
[12444] ma rig pa dang mtshungs par ldan pa'i yid ni 'di lta ste/
[12445] rtsa ba ma rig pa dngos yin la/
[12446] yid kyi 'gyu ba dang bcas pa'o/
[12447] /de ni ma rig pa dang mtshungs par ldan pa'i yid do/
[12448] /yid kyi rnam par shes pa ni yul la nga'i yin snyam pa'i shes pas bzung bas/
[12449] nga dang bdag tu bzung bas nyon mongs pa'i dbang du song ba'i phyir na yid kyi rnam par shes pa zhes bya'o/
[12450] /gtan la 'bebs pa'i yid kyis ni/
[12451] yul nga'i yul yin no snyam pa'i shes pas bzung bas de la chags pa skyes pas gtan la 'bebs pa zhes bya'o/
[12452] /kun tu tshol ba'i yid ni yul gyi dbang du song nas nyon mongs pa phra ba thams cad zla la sdud pa'o/
[12453] /de'i phyir kun tu tshol ba'i yid ces bya'o/
[12454] /rnam par rags pa'i yid ni nyon mongs pa rags pos srog gcod pa dang*/
[12455] dam tshig nyams pa'i las mang po byed pa'o/
[12456] /nges par 'jog pa'i yid ni/
[12457] de rnams kyi snang ba la nga'i yin  pa dang*/
[12458] gzhan gyi yin snyam pa de ni nges par 'jog pa'i yid do/
[12459] /de ni 'dzin pa rtog pa'i ma rig pa zhes bya'o/
[12460] /bcos pa lam gyi ma rig pa ni/
[12461] yid drug 'dus nas ye shes kyi lam bsgribs pa ste/
[12462] de yang yid kyis ye shes mi mthong zhing gsal du mi ster/
[12463] ye shes la rtog pa med/
[12464] yid las 'gyu byed yod pa'i phyir/
[12465] sangs  rgyas kyi lam sgrib pa yin no/
[12466] /de ni bcos ma lam gyi ma rig pa zhes bya'o/
[12467] /ma shes rmongs pa'i ma rig pa ni rang gi snang ba'i 'od du yod pa ma shes pas yang nas yang du 'khor bas na 'khor bar 'khor ba'o/
[12468] /de ni ma shes rmongs pa'i ma rig pa'o/
[12469] /de ltar ma rig pa drug tu byung bas ye shes kyi snang ma shes pa'o zhes so/
[12470] /de dag ni ma rig sems can gyi 'khrul tshul te/
[12471] thog ma lhun grub las rang shar te/
[12472] rang ngo ma shes pa'i rig pa nas/
[12473] tha ma 'khrul pa 'gag dus phyi ma dag rabs chad po'i dri ma gang yin pa de 'khor ba'i thog mtha' yin gyi sangs rgyas pa tha ma ma yin no/
[12474] /theg pa'i mchog rin po che'i mdzod las/
[12475] lhun grub snang tshul gyi sgo las 'khor 'das kyi gyes mdo bstan pa ste rim khang dgu pa'o/
[12476] /de ltar dbyings snang las grol 'khrul gyi rim pa bstan nas/
[12477] /da ni 'khrul tshul dang 'khrul pa zlog tshul gyi rim pa brda'i sgo nas rgyas par bstan pa la brgyad las/
