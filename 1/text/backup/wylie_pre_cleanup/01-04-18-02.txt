[3893] gnyis pa ni/
[3894] dbyings rgya che ba'i ngos nas gang yang ma shong ba med pas 'khor 'das kyi khyab brtsi ba dang*/
[3895] chos dbyings stong nyid la ngos gzung med pas dngos po'i 'gyur ba rtsi ba dang*/
[3896] dbyings la byas pa med pas rang byung gi ye shes zhes bya'o/
[3897] /rgyud rang gzhung gi man ngag gi ngo bo bka' thams cad kyi byung khungs su gsal la/
[3898] khyad par chod nyid kyis bcad pa'o/
[3899] /rang bzhin la tha dad med pas 'khor ba'i ltos chad pa dang*/
[3900] mtshan nyid sgra tshig tu ma grub pas/
[3901] stong nyid rtsod gzhi dang bral ba'o/
[3902] /dbye na bzhi ste/
[3903] lta ba sgang dril ba'i tshul du bka' stsal pa dang*/
[3904] gtar ka gegs bsal ba'i tshul du bka' stsal pa dang*/
[3905] gab pa mngon du phyung ba'i tshul du bka' stsal pa dang*/
[3906] bshad pa rang gsal ba'i tshul du bka' stsal pa'o/
[3907] /dang po ni/
[3908] ngo bo spros med gzhi la khyab pas/
[3909] las la bzang ngan med de khams gsum yongs su grol ba dang*/
[3910] rang bzhin stong nyid sna tshogs su shar bas las dge sdig gis phan gnod ma skyel te sangs rgyas dang sems can med pa'o/
[3911] /mtshan nyid tshig dang yi ger med pas theg pa sna tshogs kyi chos kyis sangs mi rgya bas dbang po cig car du bgrod pa'i gnad do/
[3912] /dbye na snang brtags lta bar 'dod pa byar med pa dang*/
[3913] sems rtogs lta bar dril ba kun nas slong ba gnyis so/
[3914] /dang po ni/
[3915] ngo bo la chos med pas sangs rgyas kyi ming yang med pa dang*/
[3916] rang bzhin rtsal du shar bas 'khor 'das lta bar shar ba dang*/
[3917] mtshan nyid gcig tu ma nges pas lta sgom la tshad med pa'o/
[3918] /gnyis pa ni/
[3919] ngo bo skyed med yongs su dag pas nyon mongs pa rang sar grol ba dang*/
[3920] rang bzhin 'gag med kun tu shar bas spang blang gang yang med pa dang*/
[3921] mtshan nyid rgyu med ye grol bas 'khor 'das kyi lam zad pa'o/
[3922] /gtar ka gegs bsal ba'i ngo bo chos nyid kyi gnad bsal bas/
[3923] 'khor 'das kyi mtshams phyed la/
[3924] rang bzhin 'chugs med kyi gzhi thengs pas blo ma bu'i sdebs med la/
[3925] mtshan nyid rgyu med gzhi dag pas 'khrul pa rang thogs tu bsal ba'o/
[3926] /dbye na gnyis te/
[3927] lta sgom drod tshad kyi gegs bsal ba dang*/
[3928] dngos po 'dug tshul gyi gegs bsal ba'o/
[3929] /dang po ni/
[3930] lta ba'i drod 'khor 'das gnyis 'brel ba ste/
[3931] de yang lta ba g.yo ba'i dus 'khor ba'i chos nyid ngos zin pa 'dre rkun ngos zin pa lta bu'o/
[3932] /lta ba thob pa'i dus su lus ngag la drod skyes pa ste/
[3933] me 'bar ba la shing bsnan pa lta bu'o/
[3934] /lta ba brtan pa'i dus na 'khor 'das kyi shan phyed pa ste/
[3935] dper na dpung gi tshogs g.yul las rgyal ba lta bu'o/
[3936] /sgom pa g.yo ba'i dus na rlung sems la byan tshud pa ste/
[3937] phyug po'i bang mdzod kyi nang du tshud pa lta bu'o/
[3938] /sgom pa thob pa'i dus na sems lam du tshud pa ste/
[3939] dper na phag gyang rar blugs pa lta bu'o
[3940] /sgom pa brtan pa'i dus na rig pa'i stobs rnyed pa ste rgyal rigs spyi bo nas dbang bskur ba lta bu'o/
[3941] /spyod pa g.yo ba'i dus na shes pa'i gtad yal ba snying rlung can khrog langs pa lta ba'o/
[3942] /spyod pa thob pa'i dus na 'khrul snang zil gyis gnon pa ste/
[3943] khyung gshog rdzogs pa ngam grogs dang g.yang sar lding ba lta bu'o/
[3944] /spyod pa brtan pa'i na sku gsum gyi drod tshad zin pa ste/
[3945] bram ze mo las zin pa lta bu'o/
[3946] /de yang spyod pas snang ba bsal bas snang rkyen chos nyid las 'gros sa med do/
[3947] /sgom pa 'gyu ba'i gags bsal bas dran bsam ting nge 'dzin las 'gro sa med do/
[3948] /lta ba chos nyid kyi gags bsal bas chos la ma brten par sangs rgyas ba las 'gro sa med do/
[3949] /dngos po 'dug tshul gyis gags bsal ba'i ngo bo chos nyid la bcos su med pas cir snang sems ma yin pa med/
[3950] rang bzhin la rgyu 'bras med pas rang 'dod med pa las 'gro sa med/
[3951] mtshan nyid la goms mi dgos pas shes bya gzhan la mi ltos pa'o/
[3952] /gab pa mngon phyung gi ngo bo la thob tu med pas/
[3953] re ba gang la yang mi 'cha'/
[3954] rang bzhin la phyogs med pas dogs pa gang la yang med/
[3955] mtshan nyid brtags na mi rnyed pas 'khor 'das kyi rtsa ba rul ba zhes bya'o/
[3956] /dbye na gnyis te/
[3957] gcig gsangs nas gnyis mngon du phyung ba dang*/
[3958] gnyis gsangs nas gcig mngon du phyung ba'o/
[3959] /dang po ni/
[3960] lta spyod gnyis mngon du phyung nas sgom pa gsangs na/
[3961] de'i ngo bo zung 'jug la thog mtha' med pas 'khor 'das kyi thog mtha' chod pa'o/
[3962] /de'i rang bzhin gnyis tha dad pa ma yin pas thig le la phyi nang med pa dang*/
[3963] mtshan nyid la ltos pa med pas rgyu med zang thal ba'o/
[3964] /gal te spyod pa gsang nas gzhan gnyis mngon du phyung na/
[3965] gnas pas stong la stong pas dag pa zhes bya'o/
[3966] /gal te lta ba gsangs nas gzhan gnyis mngon du phyung na 'dzin med kyi shes pa phyogs med du shar bas/
[3967] yul med kyi rig pa rtog med du grol ba zhes bya'o/
[3968] /gnyis pa gnyis gab nas gcig mngon du phyung ba ni/
[3969] sgom pa mngon du phyung na gtad med kyi rig pa gtod med du byung bas rgyu med kyi 'bras bu rang la gnas pa zhes bya'o/
[3970] /spyod pa mngon du phyung na lus g.yang sar bor nas sems chos nyid du slong ba zhes bya'o/
[3971] /lta ba mngon du phyung na sems stong nyid la skyel nas lus ngag gnad la 'bebs pa zhes bya'o/
[3972] /bzhi pa bshad pa rang gsal ba'i ngo bo tshig zhen rgyun chad pas grub pa'i mtha' mi gnas pas grub pa khyad par 'phags pa dang*/
[3973] rang bzhin ma dmigs la yongs su dag pas ka nas dag pa'i chos nyid de phyogs med du shar ba zhes bya la/
[3974] mtshan nyid blo ma yin pas 'gyu byed rang dag dngos gzhi la byas pa med pa zhes bya'o/
[3975] /de la dbye na gsum ste/
[3976] 'khrul pa ba ded kyi lugs su smra ba dang*/
[3977] 'khrul pa gzhi la zlog pa'i tshul du gsungs pa dang*/
[3978] thig le rang gnad la phab ste gsungs pa'o/
[3979] /dang po'i ngo bo 'khrul pa ma rig pa'i rtsa ba khams gsum 'khor ba'i gzhi bting pas/
[3980] de nyid rang du ded pas ma rig pa rtsad bcad/
[3981] rang rig pa dang po zhes bya la/
[3982] rang bzhin sna tshogs su byung bas rgyu rkyen gyi ba ded pas/
[3983] dmigs pa'i gdar sha chod de 'khor ba 'khrul pa'i ltos zad nas rgyu med stong par ye dag pa zhes bya'o/
[3984] /mtshan nyid 'khrul pa rang dag pas shes pa 'khrul pa'i lam zad pa zhes bya'o/
[3985] /de la dbye na gsum ste/
[3986] 'khrul pa rtsad nas bcad pas 'khor 'das lto bzlog pa'i lugs/
[3987] 'khrul pa rang sol bzhag pas ma 'khrul pa'i chos nyid ngos zin pa'i lugs/
[3988] 'khrul gzhi khog bsgor bas 'khrul 'khor rgyun chad pa'i lugs so/
[3989] /dang po'i ngo bo ni/
[3990] 'khrul pa'i rtsa ba rig pa de nyid rang grol bar shes pas ye nas 'khrul ma myong ba'i rgyas thebs te 'khrul ma 'khrus las 'das pa dang*/
[3991] rang bzhin tha dad du 'khrul bas kun tu brtags pa'i tshad zin te yul dang yul can las 'das pa'o/
[3992] /mtshan nyid 'khrul pa la 'khrul par shes pas ma 'khrul pa'i drod tshad zin pa'o/
[3993] /gnyis pa'i ngo bo ni/
