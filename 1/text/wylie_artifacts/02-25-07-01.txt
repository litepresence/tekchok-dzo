[16972] dang po sku la'ang ngo bo/
[16973] nges tshig
[16974] dbye ba gsum las/
[16975] sku'i ngo bo/
[16976] sangs rgyas kyi sa'i rten gang zhig 'pho 'gyur med pa/
[16977] nges tshig lus su rdzogs pas sku zhes bya'o/
[16978] /sangs rgyas kyi sa na lus dang dngos med kyang ming tsam mi 'gal te/
[16979] dkon mchog sgron me'i mdo las/
[16980] chos kyi sku ni rgyal ba rnams kyi lus/
[16981] /lta na rnam sbyong de yis shes par 'gyur/
[16982] /ces pa bzhin no/
[16983] /dbye na/
[16984] chos sku spros pa dang bral ba/
[16985] longs sku mtshan ma dang bral ba/
[16986] sprul sku nges pa dang bral ba ste/
[16987] rtsal rdzogs las/
[16988] sku yi ngo bo 'gyur ba med/
[16989] /sku yi nges tshig gsal 'tsher ldan/
[16990] /dbye ba rnams pa gsum du bstan/
[16991] /chos sku longs sku sprul skur ldan/
[16992] /chos sku'i mtshan nyid bsam pa bral/
[16993] /longs sku'i mtshan nyid gsal rtog med/
[16994] /sprul sku'i mtshan nyid sna tshogs ston/
[16995] /ces so/
[16996] /gsung la'ang ngo bo grag pas stong pa/
[16997] /nges tshig chos kyi phung po sna tshogs dbyings su snang ba/
[16998] dbye na mdzad pa chen po'i gsung gang la gang 'dul du snang ba/
[16999] tshangs pa'i gsung yan lag drug cur snang ba/
[17000] 'gro drug rang snang dang mthun pa'i gsung so so'i skad ltar snang ba/
[17001] sems can mos pa'i gsung dbyangs des dbang po tshim par snang ba/
[17002] brda'i gsung brda bstan pas don go bar mdzad pa/
[17003] tshig gi gsung gdul bya'i rna bar grag pas nyon mongs pa sel ba'o/
[17004] /de dag kyang sprul sku la ngo bo gcig ldog pas 'byed do/
[17005] /longs sku la brda tsam mo/
[17006] /chos sku la brjod med don gyi gsung las snang ba med do/
[17007] /sprul sku'i gsung du snang ba'ang brag ca'i rnam pa ltar/


### PAGE 410

[17008] don la med la rnam par snang ba ste/
[17009] gdul bya'i bsod nams dang sangs rgyas kyi byin rlabs tshogs pa las grag pa'ang tshig 'bru rang mtshan du med par/
[17010] rgyud bla ma las/
[17011] rgyal ba rnams kyi gsung de ni/
[17012] /brag ca bzhin te yi ge med/
[17013] /ces pa dang*/
[17014] ji ltar sgra brnyan gyi ni sgra/
[17015] /gzhan gyi rnam rig las byung ba/
[17016] /rnam rtog med cing bzo med pa/
[17017] /de ltar de bzhin gshegs pa'i gsung*/
[17018] /gzhan gyi rnam rig las byung ba/
[17019] /rnam rtog med cing gzo med pa/
[17020] /de ltar de bzhin gshegs pa'i gsung*/
[17021] /phyi dang nang na gnas ma yin/
[17022] /ces pa bzhin no/
[17023] /don de dag kyang rtsal rdzogs las/
[17024] /gsung gi ngo pho grag pas stong*/
[17025] /gsung gi nges tshig sna tshogs 'byung*/
[17026] /dbye ba rnam pa drug gis bstan/
[17027] /sangs rgyas mdzad pa'i gsung nyid dang*/
[17028] /tshangs pa lha yi mchod gsung dang*/
[17029] /'gro drug 'khrul ba'i rang skad dang*/
[17030] /sems can mos pa'i 'dul skad dang*/
[17031] /gsang ba yum gyi brda skad dang*/
[17032] /grag pa sna tshogs gsung du bstan/
[17033] /ces pa'o/
[17034] /gsum pa thugs la'ang ngo bo 'khrul pa med pa/
[17035] nges tshig rig pa rang sa na gsal ba/
[17036] dbye na spangs pa phun sum tshogs pa'i ye shes dran pa sangs pa'i thugs/
[17037] rtogs pa phun sum tshogs pa'i ye shes 'gyur med rdo rje'i thugs/
[17038] mdzad pa phun sum tshogs pa'i ye shes mkhyen pa sna tshogs pa'i thugs gsum ste/
[17039] de nyid las/
[17040] thugs kyi ngo bo 'khrul pa med/
[17041] /thugs kyi nges tshig bsam par snang*/
[17042] /dbye na rnam pa gsum du bstan/
[17043] /thugs nyid dran pa sangs pa dang*/
[17044] /rdo rje 'gyur med thugs dang ni/
[17045] /sna tshogs mkhyen pa'i thugs su bstan/
[17046] /ces so/
[17047] /bzhi pa yon tan la'ang ngo bo sangs rgyas kyi sa'i chos phun sum tshogs pa/
[17048] nges tshig legs dgu ma lus pa lhun grub tu 'byung bas nor bu lta bu/
[17049] dbye na/
[17050] gzhi'i yon tan chos sku rang sa zin pas rang don mthar phyin pas/
[17051] lam snang gi yon tan longs sku 'khar la gsal bas gzhan don mdzad pa 'char ba/


### PAGE 411

[17052] mtha' la skyol ba'i yon tan sprul sku 'gro ba 'dren pas mthar thug chos skur sbyor ba ste/
[17053] de nyid las/
[17054] yon tan ngo bo thams cad bskyed/
[17055] /yon tan nges tshig sna tshogs 'grub/
[17056] /dbye na rnam pa gsum gyis bstan/
[17057] /gzhi la gnas pa'i yon tan dang*/
[17058] /lam la snang ba'i yon tan dang*/
[17059] /mtha' la skyol ba'i yon tan no/
[17060] /zhes so/
[17061] /lnga pa 'phrin las la'ang*/
[17062] ngo bo/
[17063] nges tshig
[17064] dbye ba gsum las/
[17065] 'phrin las kyi ngo bo sems can gyi don 'khor ba ma stongs kyi bar lhun grub tu mdzad pa ste/
[17066] mngon rtogs rgyan las/
[17067] de bzhin srid pa ji srid 'di'i/
[17068] /las ni rgyun mi 'chad par 'dod/
[17069] /ces so/
[17070] /nges tshig ni/
[17071] sku gsum gyi 'phrin las gdul bya la byed pas las dang nyon mongs pa sbyangs nas sangs rgyas sar sbyor ba'i las mdzad pa ste/
[17072] gdul bya'i khams dang*/
[17073] bag la nyal mkhyen nas/
[17074] de'i don 'tshams par byed kyang 'bad rtsol mi mnga' ba zla gzugs chu nang du ston pa lta bu ste/
[17075] rgyud bla ma las/
[17076] gdul bya'i khams dang 'dul ba'i bya ba dang*/
[17077] /de'i gnas dang de bzhin nyid rnams la/
[17078] /khyab bdag rtag tu lhun gyis grub par 'jug
[17079] /ces pa bzhin no/
[17080] /dbye na bzhi ste/
[17081] rig pa rang shar chen po'i rgyud las/
[17082] zhi ba dang ni rgyas pa dang*/
[17083] /de bzhin dbang dang drag por 'dod/
[17084] /ces so/
[17085] /zhi bas/
[17086] 'gro ba'i sgrib pa sbyong zhing sdug bsngal ma lus pa zhi ba'i thabs mi zad pa rgyan gyi 'khor lo 'byung bar mdzad do/
[17087] /rgyas pas/
[17088] 'gro ba'i yon tan 'phel zhing 'dod pa'i re ba ma lus pa skong bar mdzad do/
[17089] /dbang gis/
[17090] skye dgu mthun par bsdus nas rgyud dbang gi chu bo chen pos ma smin pa yongs su smin pa'i las rgya cher mdzad do/
[17091] /drag pos/
[17092] gdug pa can tshar gcod cing khams gsum dbyings su gzir nas/
[17093] srid gsum zil gyis mnan te/
[17094] 'khor ba myang 'das su bsgral nas/
[17095] thams cad byang chub mchog gi 'bras bu 'grub pas/


### PAGE 412

[17096] sku gsung thugs yon tan 'phrin las mi zad pa rgyan gyi 'khor lo'i zhing khams yongs su rdzogs pa chen po rgyas par mdzad do/
[17097] /de skad du'ang*/
[17098] seng ge rtsal rdzogs chen po'i rgyud las/
[17099] 'phrin las ngo bo 'grub par byed/
[17100] /'phrin las nges tshig bya ba byed/
[17101] /dbye na rnam pa bzhis bstan pa'o/
[17102] /e ma ho/
[17103] zhi ba dang ni rgyas pa dang 
[17104] /de bzhin dbang dang drag por bshad/
[17105] /zhi bas chos nyid dbyings su sdud/
[17106] /rgyas pas sna tshogs ngo bor ston/
[17107] /dbang gis ma smin smin par byed/
[17108] /drag pos thams cad tshar gcod pa'o/
[17109] /zhes rgya cher gsungs so/
[17110] /theg pa'i mchog rin po che'i mdzod las/
[17111] lhun gyis grub pa 'bras bu'i rnam par gzhag pa ste rim khang nyi shu rtsa lnga pa ste tha ma'o/
[17112] /de ltar legs bshad rin chen khang bzangs chos dbyings nam mkha'i mtha' klas par/
[17113] /ma lus yongs bkod 'byor tshogs rgya che dpag med chos kyi rnam grangs can/
[17114] /lus can skye dgu'i re ba rnam skong yid bzhin dbang po'i char 'bab pas/
[17115] dpal ldan bkra shis nyin mor byed de kun dga'i dga' ston 'phel bar byas/
[17116] 'jig rten gsum du ston pas chos kyi char phab pa/
[17117] /gang rnams sna tshogs gdul bya'i rjes 'gro mtha' yas ldan/
[17118] /de dag nang nas mchog gsang rdzogs pa chen po'i rtse/
[17119] /ngo mtshar rmad byung yang dag phul 'di gsal bar phyes/
[17120] /shes bya'i mkha' dbyings shin tu rgya che chos tshul chu 'dzin gnam g.yogs can/
[17121] /kun mkhyen blo mtsho'i spyod yul gang de rigs ldan 'gro ba'i dbyings khyab pa/
[17122] /rdul bral dri med nyi gzhon dmar bas bdag blo'i khang bzangs mdzes gyur te/
[17123] /shin tu rtogs dka'i gnas rnams kyang ni rang gzhan kun gyis mthong bar bya/
[17124] /gang 'di'i rang bzhin mngon gyur pa/
[17125] /rlabs chen chu gter zab mo'i gnas/
[17126] /sngon med ye shes gang chen mtsho/
[17127] /'dzin khri'i gnas kyang bskyod pa bzhin/
[17128] /dpal ldan mtsho chen mi 'khrugs gang de mi g.yo rba rgal rnyog pa med/
[17129] /gting zab rgya che rtogs dka' gang de de ring bdag blo'i mngon du gyur/
[17130] /rigs 'dzin rgyal ba rgya mtsho gang de dgongs pa dus gsum 'pho 'gyur med/
[17131] /ma nor don gyi snying po gang de bdag rjes zhugs la the tshom bral/
[17132] /rtogs dka'i rang bzhin nyi zla'i mdangs bkra shing*/
[17133] /don rnams ji bzhin dbang po'i mngon sum bzhin/
[17134] /ma nor ji bzhin legs par yongs bshad 'dis/
[17135] /dus gsum rgyal ba thams cad mnyes byed yin/
[17136] /mkha' 'gro grub pa rig 'dzin dang*/
[17137] /dam can rgya mtsho'i tshogs rnams kyang*/
[17138] /'di la dgyes pa'i spyan dbye bas/
[17139] /byin gyis rlob par bdag gis shes/
[17140] /zab cing rgya che rdo rje'i gnas ni kun gyi spyod yul ma gyur pa/
[17141] /shin tu rnam bkra gsal bar byas pa'i rang bzhin dri med khang bzangs 'dis/
[17142] /'od gsal snying po'i bstan pa gang 'di yun ring 'jig rten gnas byed cing*/
[17143] /skal ldan rnams kyi lam bzangs snang bas thar gling pad+mo rgyas byed yin/
[17144] /stobs chen dam pa'i glang po gzims las de yi gzhung lugs mig zum la/
[17145] /gnas gzhan grub pa'i goms tshugs 'khyor zhing zab mo'i gnad rnams 'thor dogs nas/
[17146] /ring por ma thogs bka' yi bsdu ba rim khang nyi shu rtsa lnga par/
[17147] /snying po'i don rnams phyogs gcig bsdus na thugs kyi rten du gus pas bsgrubs/
[17148] /theg mchog mnyam pa'i sa gzhi la/
[17149] /'od gsal rdo rje snying po'i rtse/
[17150] /rim khang lnga phrag lngas brgyan pa/
[17151] /zab cing rgya che'i bkod pa mdzes/
[17152] /chos mchog rin chen snying po las grub pa/
[17153] /rang bzhin rdzogs pa chen po'i mchod rten ni/
[17154] /snang srid 'khor 'das zhing kun thag grus khyab/
[17155] /rtse mo lhun mtho chos dbyings nam mkhas klas/
[17156] /'di yi kho ra khor yug phyogs kun na/
[17157] /snang srid snod bcud rab bkra'i ltad mo byed/
[17158] /steng rnams snying po byang chub rnam 'phrul zhing*/
[17159] /chos rnams gsal la ma 'dres rdzogs par gnas/
[17160] /tshul de'i rjes 'gro ngo mtshar rmad kyi chos/
[17161] /theg mchog mdzod kyi mchod rten chen po yang*/
[17162] /tshig don rnam bkra'i bkod pa mtha' yas shing*/
[17163] /zab cing rgya che'i snang bas mkha' dbyings khyab/
[17164] /rgyu 'bras theg pa'i sa gzhi yongs mnyam gdal ba chen po'i zhing khams su/
[17165] /bla med theg pa'i ri rab lhun mtho dpangs bzhi'i bum pa kun nas zlum/
[17166] /yang zab gdams pa'i mgur chu bre dang chos kyi 'khor lo mtha' yas shing*/
[17167] /gzhi lam 'bras bu'i nyi zla'i rlung bskyod me tog dril bu tshar du bsgrengs/
[17168] /gdugs dkar rtse mo rin chen tog yangs shing*/
[17169] /sku dang ye shes snyan pa'i ba dan mdzes/
[17170] /tshig don mdangs bkra nor bu'i chu 'phyang spras/
[17171] /sa stengs rgyan gyur bkra shis phun tshogs kye/
[17172] /rlabs chen sa 'dzin shin tu mtha' yas rtse mo nam mkha'i dbyings na gsal/
[17173] /thag gru rgya che phyogs bcu'i zhing khams rgya mtsho'i rdul las 'das gyur cing*/
[17174] /chos dbyings ji bzhin nam mkha'i dbyings khyab bstan pa'i mchod rten bkod legs pa/
[17175] /phyi rabs don du bsod nams 'dun slad kun mkhyen ngag gi dbang pos bzhengs/
[17176] /'dzam bu'i gling du phyi rabs mis bsgrubs rten/
[17177] /theg mchog 'di dang mtshungs pa gzhan yod min/
[17178] /de phyir dpag med chos kyi mdzod 'di ni/
[17179] /rdo rje snying po'i bstan pa'i srog shing yin/
[17180] /dpal mgon bla ma shin tu mnyes byas brgyud pa'i byin rlabs sprin phung ldan/
[17181] /dbang gi chu bo rgya mtshos rgyud brlan bshad pa'i sgron me ma nub la/
[17182] /zab cing rgya che'i man ngag dang ldan snyan brgyud snying po bdag la babs/
[17183] /de phyir snying tig bka' gsang rgya che'i bstan pa deng sang kho bos 'dzin/
[17184] /rgyal ba rigs 'dzin brgyud pa ma nyams la/
[17185] /snying po'i lag len ma nor mngon sum pa/
[17186] /ji bzhin rtogs nas de bzhin smra byed pas/
[17187] /rgyal ba rgya mtsho dam can dgyes so kye/
[17188] /zab don bdud rtsi'i chu rgyun bsgrengs pa dang*/
[17189] /mnyam du nyon mongs gdungs ba zhi byed pas/
[17190] /'khor ba'i me tshogs 'phungs pa'i 'gro ba kun/
[17191] /zhi bde bsil ba'i lam la 'dren pa lags/
[17192] /'di la lha dang lha min mi rnams dang*/
[17193] /mkha' 'gro dam can rgya mtsho'i tshogs rnams kun/
[17194] /dgyes pa'i spyan 'byed bzang po mdzad pa'i rigs/
[17195] /tshig don cha shas 'od dkar ni/
[17196] /ston zla'i mdzes pa las 'gongs shing*/
[17197] /gti mug mun pa rnam gsal nas/
[17198] /blo gsal ku mud rgyas par byed/
[17199] /pad+ma kun mut+ta dang ut+pa la/
[17200] /nor bu rin chen 'bar bas dpal mnga' bas/
[17201] /cha yang mi mtshon mdzes pa'i bkod sprin ni/
[17202] /bdag blo'i dbyings na gsal bas snang bar byas/
[17203] /don dam de nyid shin tu mtha' yas kun rdzob snang ba'i mtshams las 'das/
[17204] /ma lus mi lus lus pa med pa'i 'od gsal bde gshegs nyi ma ni/
[17205] /srid dang zhi ba'i mkha' dbyings kun khyab rang bzhin gnas pa gang lags pa/
[17206] /de kun don zab rmad du byung de de ring bdag gis gsal bar byas/
[17207] /chos tshul 'di ni theg mchog rin chen mdzod/
[17208] /tshig don rnam bkra'i rim khang bkod mdzes shing*/
[17209] /rim khang re na'ang snying po'i de nyid kyi/
[17210] /zab cing rgya che'i 'byor tshogs dpag med ldan/
[17211] /'di ni yang zab gnad kyi lde mig ste/
[17212] /rgyud lung man ngag mdzod rnams snang bar byed/
[17213] /zab mo'i de nyid lta ba'i me long ste/
[17214] /shes rab pad+ma rgyas byed nyi ma yin/
[17215] /de slad dad ldan thar pa 'dod rnams kyis/
[17216] /rin chen mdzod 'dir 'jug la 'bad par gyis/
[17217] /ma rig mun bral 'od gsal mngon gyur nas/
[17218] /tshe 'dis srid gsum rgya mtsho'i pha rol 'gro/
[17219] /theg mchog rin chen chos kyi mdzod 'di ni/
[17220] /rang gzhan gzhung lugs rgya mtsho'i mthar son zhing*/
[17221] /blo gros mchog mnga' kun mkhyen bsam yas pas/
[17222] /gangs ri thod dkar mgul du legs par sbyar/
[17223] /dge ba de yis bdag dang 'gro kun sems kyi rnyog pa rab zhi nas/
[17224] /ye shes 'od gsal nyi zla'i rjes 'gro so so rang gis rig zhi ba/
[17225] /rnam kun mchog ldan rdo rje rtse mo lhun gyis grub pa'i gnas thob nas/
[17226] /sku dang ye  shes 'du 'bral med pas 'gro la phan bde byed par shog


### PAGE 413

[17227] /legs bshad sprin chen thos pa'i glog gi phreng ba can/
[17228] /yid mkha'i lam nas tshig don bdud rtsi'i char babs pas/
[17229] /ma lus skye dgu'i re ba rnams skong dge tshogs lo tog rnams 'phel zhing*/
[17230] /rgyal ba'i 'byor pas 'gro kun tshim gyur srid zhi'i rgud pa sel bar shog
[17231] /phyogs rnams kun gyi 'byung ba dang*/
[17232] /lus can ji srid gnas kyi bar/
[17233] /dam chos mdzod 'di gnas gyur te/
[17234] /mtha' yas phan bde 'grub par shog
[17235] /'jig rten kun dang 'gro ba kun/
[17236] /bde zhing 'byor pas lha yul bzhin/
[17237] /kun kyang thar pa'i lam bzhugs te/
[17238] /phyam gcig gsangs rgyas grub par shog
[17239] /sems can ma lus srid las rnam rgyal te/
[17240] /'bad pa med par mya ngan 'das thob nas/
[17241] /'khor ba stongs shing zhi ba'i tshal rgyas te/
[17242] /don gnyis lhun grub chos kyi rgyal por shog
[17243] /dge mchog gang gis phan bde 'byung ba'i gnas/
[17244] /sangs rgyas bstan pa dar zhing rgyas par shog
[17245] /dpag med yon tan rin chen dpal 'bar ba/
[17246] /'od gsal snying po'i dam chos rgyas par shog
[17247] /tshe mtha' yas pas 'gro ba dpag med nye bar zhi ba'i sar 'dren zhing*/
[17248] /nags tshal mtsho gling me tog sman ljongs kun tu brgyan pas mdzes gyur la/
[17249] /sngon med chos gter yon tan mchog spyod spyan dang mngon shes ting 'dzin ldan/
[17250] /tshangs sogs lha dang mi'am cis mchod grags snyan rnga sgras gang bar shog
[17251] /kun tu mtha' yas 'od zer stong ldan byed po'i lam las rab 'das pa/
[17252] /'jig rten rgyan gyur bdud rtsi'i mig dang khyu mchog rgyal bas rab bsngags pa'i/
[17253] /bkra shis gang gis 'gro kun mdzes gyur bstod dbyangs me tog 'char 'bab pa'i/
[17254] /de snyed zhing du chos tshul mchog 'di bkra shis rgya mtsho gang bar shog
[17255] /dus gsum bskal pa zhing gi rdul dang 'gro ba'i kun tu rtog pa'i gzhi/
[17256] /ji snyed rgya mtsho'i rdul las 'das par phan bde bskal pa rgya mtsho snyed/
[17257] /ma lus yongs bkod bde dga'i rgya mtshos bdag gi 'phrin las de 'dra zhing*/
[17258] /brgya ba rgya mtsho kun gnas mnyes byed sems can rgya mtsho'i smin byed do/
[17259] /gang rnams nam mkha'i dbyings ltar rgya che ye shes ting 'dzin rgya che zhing*/
[17260] /dpag yas dgongs spyod rgya mtsho rgya che gzhan don byed pa rgya che zhing*/
[17261] /'od gsal nyi zla'i snang ba rgya che zhing dang mdzad pa rgya che zhing*/
[17262] /mi g.yo chos nyid snang ba rgya che chos dbyings rgya cher 'jug par shog


### PAGE 414

[17263] /ji ltar mtshan mo dngas pa'i nam mkha' la/
[17264] /ri bong 'dzin zer can yang 'od 'gyed cing*/
[17265] /skar tshogs dbus na dkyil 'khor gang ba yis/
[17266] /me tog kan+da'i tshal rnams rgyas pa bzhin/
[17267] /blo gros mkha' la snying po'i 'od brgya pa/
[17268] /rnam bkra ye shes gsal ba'i mdangs 'phro bas/
[17269] /rdo rje snying po'i lam bzangs snang byed cing*/
[17270] /skal bzangs blo yi pad+ma rgyas byed yin/
[17271] /tshul 'di theg mchog snying po'i pad tshal las/
[17272] /rab 'khrungs sna tshogs rang grol rnal 'byor pas/
[17273] /'od gsal snying po'i don rnams bstan nas song*/
[17274] /dri med 'od zer stong ldan de skad do/
[17275] /rang bzhin gsang ba'i gnad rnams ma lus pa/
[17276] /skal ldan rnams la ma nor mngon sum du/
[17277] /klong chen rab 'byams bzang pos bstan nas song*/
[17278] /tshul khrims blo gros bzang po de skad lo/
[17279] /da ltar bzhugs dang slad kyis 'byon pa yi/
[17280] /phyi rabs rjes su 'jug pa'i skal ldan la/
[17281] /mthar thug don gyi gnad rnams gdams zin gyis/
[17282] /brtson pas nyams su len la 'bad par mdzod/
[17283] /gsang ba'i gnas kyang shin tu rgya che la/
[17284] /rgyud lung man ngag yi ge grangs mang zhing*/
[17285] /rdo rje gnas kyang brling zhing rtogs dka' bas/
[17286] /de dag don 'dus theg mchog mdzod 'di gces/
[17287] /dpal mgon bla ma dam pa mnyes byas shing*/
[17288] /zab mo'i gnas rnams ma nor 'dir tshang la/
[17289] /lung rigs man ngag rgya mtsho'i klong yangs pas/
[17290] /zab cing rgya che'i gnas 'di mchog tu 'phags/
[17291] /phyin chad skal med rnams la mi bstan cing*/
[17292] /thun mong ma yin grub mtha' gang yin pa/
[17293] /de kun tshogs su ma gleng dam du sbos/
[17294] /yi ge 'di la bcos bslad ma byed cig
[17295] /mdzod 'di dpal ldan sngags kyi bdag mo dang*/
[17296] /gza' yi dge bsnyen chen po rA hu la/
[17297] /dam can rdo rje legs pa skyong la gtad/
[17298] /thub par srungs shig bka' yi bya ra gyis/
[17299] /'di la rtsom gzhi'i ye ge thu ba dang*/
[17300] /mang nyung 'dra min bsle bslad byung srid na/
[17301] /de yi snying khrag rol pa'i dga' ston mdzod/
[17302] /dbugs chod mdangs phrogs mig 'bras thang la sbrul/
[17303] /rigs 'dzin bka' sdod rgya mtsho'i tshogs rnams kyis/
[17304] /'di la spyod pa'i skal ldan byin gyis rlobs/
[17305] /de yi 'dod dgu yid bzhin rdzogs mdzod la/
[17306] /gdod ma'i gnas su mngon par byang chub shog


### PAGE 415

[17307] /rab gsal blo gros dri ma med can 'phags pa'i lam gyi rjes 'gro ba/
[17308] /mang thos yon tan shin tu rgya che tshe gcig byang chub 'dod rnams la/
[17309] /bla med theg pa'i sgo 'di nyer gnas mdzod 'dis phan pa 'grub 'gyur gyis/
[17310] /klu mchog rnams kyi nor bu'i dpal bzhin dad brgya'i gtsug gi rgyan gyur mdzod/
[17311] /legs gsungs yon tan dri ma med can bla na med pa'i theg pa rnams kyi rtse mo'i dpal/
[17312] /rgyal ba'i gsang mdzod shin tu rmad byung 'jig rten kun tu 'byung bar dka' ba'i rin chen mdzod/
[17313] /skal bzangs rnams la snang bar 'gyur 'di u dum wA ra'i me tog bzhin du rmad byung ste/
[17314] /gang gis 'di thos 'dzin par gyur rnams srid pa tha ma'i byang chub sems dpa' grags chen yin/
[17315] /chos dkar snang ba shin tu rgya che bkra shis nyi zla'i dkyil 'khor bzang pos rnam brgyan zhing*/
[17316] /phyogs dus rgyal ba'i mchog gsang rtse mo bkra shis mtha' yas 'od zer nam mkha'i mtha' dang mnyam/
[17317] /rgyal 'byung mdzad pa shin tu mtha' yas bkra shis 'phro bas 'dod dgu'i re ba rnam skong zhing*/
[17318] /dpal ldan bkra shis nyin mor byed pa'i bkra shis brtsegs pas dus rnams kun tu bkra shis shog
[17319] /theg pa'i mchog rin po che'i mdzod ces bya ba/
[17320] chos kyi rnam grangs mtha' yas shing dpag tu med pa dag gis 'bras bu'i don gtan la phab pa ste/
[17321] gsang ba bla na med pa'i snying po 'od gsal rdo rje snying po'i gnas 'di ni/
[17322] bde bar gshegs pa'i gsung rab kyi gnas phal po che'i don khong du chud cing*/
[17323] rang dang gzhan gyi grub pa'i mtha' rgya mtsho'i pha rol tu son pa/
[17324] kun mkhyen ngag gi dbang pos mdzad pa rdzogs so/
[17325] /dge'o/
[17326] /dge'o/
[17327] dge'o/
[17328] oM ye d+har+m+mA he tu pra b+ha wA he tun+te ShAn+ta thA ga to h+ya wa data/
[17329] te Shany+tsa yo ni ro d+ha e waM bA dI ma hA shra ma NaHye swAhA//
[17330] //
