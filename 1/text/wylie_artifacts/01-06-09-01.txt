[8810] dang po ni spros bcas kyi dbang*/
[8811] de nas spros med/
[8812] de nas shin tu spros med/
[8813] de nas rab tu spros med bzhir nges shing 'thad pa ni/
[8814] gang zag skal ldan cig 'dir 'jug pa la thog ma phyi spros pa ma bcad na snang shes tshogs pa'i spros pa mi chod/
[8815] nang spros pa med par ma bsdus na sems lam du mi chud/
[8816] gsang ba shin tu spros pa med pas ma bcad na sgron mas lam du mi longs/
[8817] bla na med pa rab tu spros pa med pas ngo ma sprad na mthong byed kyi lam mi gsal bas bzhir nges la/
[8818] phyir rlung sems gnyis pha dang ma'i rgyu rkyen gnyis te bzhi dag pas kyang bzhir nges la/
[8819] nang lus kyi 'khor lo bzhi rtsa'i khyad par bzhi la 'jug pas kyang bzhir nges la/
[8820] gsang bar sgron ma bzhi'i snang ba bzhi ston pas kyang bzhir nges/
[8821] bla na med par rtags bzhi nges pa las/
[8822] tshad bzhi nges pa'i 'bras bu sku bzhir 'byung bas kyang bzhir nges so/
[8823] /gnyis pa smin so bzhi yi dpe mtshon bstan pa ni/


### PAGE 215

[8824] dbang bzhi 'jug pa'i dus kyi smin so snang ba ma dag pa dang dag pa gnyis kyis bsdus pa yang mkha' dang dbyings gnyis su 'dus la/
[8825] chags 'jig gnas gsum dus gsum du 'dus pas/
[8826] lus ngag yid gsum smin pa'i las su grol ba'o/
[8827] /'khor 'das kyi chos zag bcas zag med gnyis la dbang bsgyur bas gnyis su byung ste/
[8828] snang ba la dbang bas phung po khams dang skye mched la sogs pa dag par byed pa dang*/
[8829] srid pa la dbang bas nyon mongs pa dag par byed pa'o/
[8830] /de la spros bcas kyis lus ngag yid sems bzhi'i 'jug pa'i las mtshon la/
[8831] spros med kyis thob pa dang gnas pa dang brtan pa dang nye bar rtogs pa bzhi mtshon zhing*/
[8832] shin tu spros med kyis lus ngag yid sems bzhi smin pa'i rgyu rkyen byed pa 'bras bu bzhi mtshon la/
[8833] rab tu spros med kyis sgo gsum lha'i sku gsung thugs su smin pa dang brjod du med pa'i don la spyod pa bzhi mtshon pa'o/
[8834] /dbang bzhi smin pa so so'i dpe ni/
[8835] dper na zhing sa bzang po la sa bon skyon med btab pas 'bras bu smin pa ltar/
[8836] rig pa'i zhing la dang por spros bcas bskur bas sa bon btab/
[8837] spros med kyis myu gu 'thon nas lo 'dab rgyas/
[8838] shin tu spros med kyis me tog shar/
[8839] rab tu spros med kyis sku bzhi nges pa'i 'bras bur smin pa'o/
[8840] /gsum pa so so'i rang bzhin la bzhi las/
