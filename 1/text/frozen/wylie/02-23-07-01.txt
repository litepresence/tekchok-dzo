[14278] dang po ni/
[14279] rang bzhin 'od du snang yang*/
[14280] ngo bo rig gdangs gcig las ma 'das pa'i ngang gi rig pa stong gsal zang ka de ka dag gi rang ngo yin par thag bcad pa ni mthar thug gi grol sa cer mthong du ngo sprad pa'o
[14281] /gnyis pa ni/
[14282] de'i ngang de btang bzhag med pa rang bzhin gyis bsam gtan du thag rbad kyis bcad la ma yengs la mi 'dzin pas bsgom pa'o/
[14283] /gsum pa ni/
[14284] de'i tshe bsgom bya sgom byed las 'das pa'i rig pa zang thal du shar zhing grol bas bzang ngan gyi rtog tshogs ma spangs par rang grol ba'i gdeng la yid ches shing bzlos par bya pa ste/
[14285] gnad gal po che'i chings gcig thal lo/
[14286] /rang bzhin gyi gnas la sna tshogs su snang yang snang ngo las/
[14287] don rang gsal rjen pa'i ye shes gcig tu 'ubs chub par bsdus te rang gsal rang byung gi ye shes su la bzlas nas bsgoms pas/
[14288] de'i 'dzin pa yang grol/
[14289] las gzhan yang med pa ni/
[14290] 'od snang chos nyid du grol ba'i gdams pa ste/
[14291] phar la bltas pa tshur la gsal ba'i rig pa skad cig rjen par bud pa'i ngo bo sprad pa ste/
[14292] snang ba la bltas na mtha' yas kyang*/
[14293] rig pa la bltas na gcig kyang med pa zang mar rang shar bas/
[14294] grol sa bar gyis btab pa'i man ngag
[14295] gnad gal po che'i chings gnyis thal lo/
[14296] /thugs rje'i gnad ni/
[14297] phyi'i gdul yul sna tshogs pa'i rkyen re la nang gi gdul byed dam 'char ba'i rig pa du ma 'phro dus/
[14298] phyir 'phro ba'i rjes mi bcad/
[14299] rang ngo mi brtag
[14300] nang du mi dgag par gang shar de ka'i thad der cog gis bzhag la/
[14301] bar med kyi shes pa rjen par zang nge thal le ba de ngos bzung bas/
[14302] grol sa cer mthong du zin te/
[14303] shar gror rang yal gyi rig pa har sangs bar med rjen par zad thal ba de ka 'di dang bar do'i shes pa 'char byed ma 'gags pa la ngos bzung bas/
[14304] ka dag thugs rje'i rig pa zin nas grol ba ste/
[14305] gnad gal po che'i chings gsum thal lo/
[14306] /'di gsum ni gsang ba snying gi bdud rtsi yang zhun thigs pa rab tu gsang ba ste/
[14307] kha 'dums la chod che ba/
[14308] mdo 'dus la chings che ba/
[14309] gnad zab la gal che ba/
[14310] snying gi bu mchog dag las gzhan la gsang ba'i rgyas gdab pa'i man ngag go
[14311] /'di ni rgyud kyi rdo rje'i gnas las rang gis rnyed pa ste/
[14312] 'di dang gzhan yang mang po dag rang gis rtogs kyang gzhan la bshad pas ni mi go
[14313] /bstan pas ni mi rtogs/
[14314] slar rang la thim zhing nub pa rgya mtsho las chu bo babs pa slar de nyid da thim pa bzhin no/
[14315] /gnad gsum lung dang sbyar ba ni/
[14316] thal 'gyur las/
[14317] gzhan yang chos nyid ngo bo ni/
[14318] /rang bzhin nyid las ngo bor grub
[14319] /snang tshul gcig tu ma nges pas/
[14320] /'jug pa'i lam yang tha dad do/
[14321] /ngo dang shes dang grol mthong gis/
[14322] /'jug dang mthong dang goms pa las/
[14323] /ngo shes pa las rang ngo ste/
[14324] /yid ches pa yi thugs sa'o/
[14325] /thag chod pas ni gdeng du tshud/
[14326] /de ltar gsum gyis nges pa'i las/
[14327] /ngo bo rdzogs pas rgyu 'gags so/
[14328] /gzhan yang chos nyid rang bzhin bshad/
[14329] /'dir gcig tu ma nges pas/
[14330] /gang ltar btags pa de ltar snang*/
[14331] /sna tshogs ming gi gdags gzhi las/
[14332] /sgra tshig du ma'i spros par snang*/
[14333] /nges med ming ni sna tshogs las/
[14334] /don kyang btags pa tsam gyis stong*/
[14335] /stong nyid gang du'ang ma grub pas/
[14336] /rang bzhin dag pa ltar snang ngo*/
[14337] /gzhan yang chos nyid thugs rje bshad/
[14338] /gdul bya'i yul ni sna tshogs pas/
[14339] /gdul byed sku yang de tsam mo/
[14340] /rigs dang dbang po'i rnam 'phrul las/
[14341] /'khor 'das rtogs pa tha dad de/
[14342] /de nyid so so'i yul bzhag na/
[14343] /ma bcos don gyi dgongs pa'o/
[14344] /zhes so/
[14345] /gnyis pa dus gsum gnad kyi man gis dmigs su gdab pa la/
[14346] dus gsum gyi gnas dang thabs kyi man ngag gnyis las/
[14347] gnad la gsum ste/
[14348] 'jug pa shes pa'i gnad/
[14349] grol ba rang ngo'i gnad/
[14350] mthar phyin pa ngo shes pa'i gnad do/
[14351] /dang po ni/
[14352] rig pa phar 'od gsal gyi snang ba la 'jug dus gdangs rang snang du shes pa dang*/
[14353] 'od snang du tshur rig pa la 'jug dus rang sa ka dag tu zin pa'i ngang de la mi g.yo bar shes par bya ba'o/
[14354] /gnyis pa ni/
[14355] ye shes bzhi sbyor gyi tshe phyi nang gsang ba gsum gyi grol ba rang ngo na gnas pas rang ngo shes pa'i gdams ngag ngos bzung ste/
[14356] de'ang phung po'i bdag 'dzin dengs nas lus 'od gsal du grol bas chos nyid rang ngo la gnas
[14357] 'byung ba phra rags kyi rdos pa las grol bas/
[14358] snang ba 'od gsal bde ba chen po la gnas/
[14359] nyon mongs pa phra rags las grol ba'i rig pa ma la bu thim du gnas pa'o/
[14360] /de'ang phyi'i 'khrul pa dag pas rig pa chos nyid ma dang phrad shes pa dang snang ba'i rkyen sna tshogs yul du snang ba'i dngos po phra rags las grol bas ma bu gnyis med du grol lo/
[14361] /ji ltar grol na/
[14362] 'byung ba sa'i mtshan nyid rang dag pas lus kyi shas bcings pa las grol/
[14363] chu dag pa las khrag
[14364] me dag pas drod/
[14365] rlung dag pas dbugs kyis bcings pa las grol te/
[14366] rnam rtog gi rta med/
[14367] sha khrag rang rgyud du 'dzin pa la grol bas/
[14368] nang rig pa la nyon mongs pa'i dri ma med pas ye shes lnga rang snang*/
[14369] shes bya'i dri ma med pas chos dang chos nyid gnyis su med de/
[14370] rang ngo de ltar gnas pa de rtogs pas/
[14371] da rig pa la nyon mongs pa skye mi srid/
[14372] 'khor ba las kyi rnam smin las grol te/
[14373] rig pa rang ngo la nyon mongs pa gnas mi srid pas/
[14374] gsang ba rig pa chos nyid de yod pa dang*/
[14375] med pa dang rtag pa dang chad pa dngos po dang stong pa'i cha gang du'ang ma lhung bas/
[14376] phyi'i chos yul dang yul can dang*/
[14377] nang gi chos rnam par rtog pa tha dad du 'dzin pa dang*/
[14378] gsang ba'i chos rig pa nyid la 'dzin pa tsam yang med pa'i rang ngo shes par byed pa'o/
[14379] /gsum pa mthar phyin pa ngo shes pa'i gnad ni/
[14380] rig pa lhun  grub rin po che'i rang yul du phyin nas ka dag dang lhun grub dbyer med la gnas pa de ngos zin par byed pa ste/
[14381] 'khor ba'i chos thams cad dus der dag pas snga ma 'khrul ma myong ba'i rtsad chod/
[14382] da 'khrul mi srid pa'i sku thob pa rig pa nyid ldog sa med de/
[14383] 'khor ba'i 'khrul snang*/
[14384] myang 'das kyi dag snang dbyings der nub dus yod med rtag chad gang du'ang ma grub pas 'khor 'das la zlos te gzhi grol la song ba lhun grub thim tshul gyi dus der ngo shes par bya'o/
[14385] /'di ni rig pa rang ngo'i gnad gal po che'o/
[14386] /gnyis pa thabs kyi man ngag la gnyis las/
[14387] sngon rol gyi man ngag tshe 'dir gnad gsum la goms shing ngo sprad pa de sngar 'dris pa'i yul du phyi nang du ngo shes pa ltar de dus the tshom med par grol ba dang*/
[14388] 'di'i dus kyi man ngag ni rig pa rnon po gzhi nas 'phags pa skar mda' nam mkha' la rgyug pa'i rnam pa ltar skad cig gis rang ngo shes pas grol ba dang
[14389] rig pa rtul po cir snang ba'i khyad par du ma rtogs pas sngar gyi zab mo nyams su blangs pa'i stobs kyi khyad kyis/
[14390] seng phrug mngal rgya dang bral ba'i tshul du rdos pa dag pas skad cig ma lnga la sogs pa dbang po nyi shu rtsa gcig gi tshul gang rung du grol ba'o/
[14391] /de dag kyang nyi zla kha sbyor las/
[14392] 'di'i dus ni gsum ste/
[14393] 'jug pa'i dus dang*/
[14394] grol ba'i dus dang*/
[14395] mthar phyin pa'i dus so/
[14396] /'jug pa'i dus ni gnyis te/
[14397] rig pa 'od la phar 'jug pa dang
[14398] 'od rig pa la tshur 'jug pa'o/
[14399] /grol ba ni gsum ste/
[14400] rig pa nyid rkyen rnams dang bral bas 'byung ba las grol ba dang*/
[14401] rig pa la dri ma med pas/
[14402] nyon mongs pa las grol ba dang*/
[14403] rig pa nyid mtha' gang du yang ma lhung bas phyi nang gi chos las grol ba'o/
[14404] /mthar phyin pa ni rig pa nyid chos thams cad kyi snang ba dus gcig la grol bar bstan pa'o/
[14405] /thabs ni gnyis te/
[14406] sngon rol gyi gdams pa'i gnad dang*/
[14407] 'di dus kyi rig pa rno rtul gyi khyad do zhes so/
[14408] /don gsum pa rang snang dbang po'i grol tshul gyis don bsdu ba la gsum ste/
[14409] dbang po'i dbye ba spyir bstan/
[14410] grol 'khrul gyi rim pa bye brag tu bshad/
[14411] dbang po so so'i 'grol tshul rgya cher brjod pa'o/
[14412] /dang po ni dbang po rno rtul 'bring gsum la tha ma dang*/
[14413] 'bring dang*/
[14414] rab dang*/
[14415] rtse mo dang*/
[14416] phul dang*/
[14417] mchog dang*/
[14418] mthar phyin pa dang bdun bdun sbyar bas nyi shu rtsa gcig la/
[14419] ye shes kyi snang tshul re/
[14420] rnam pa'i 'khrul gzhi re/
[14421] rtogs pa'i tshad re/
[14422] shes pa'i brtag lugs re/
[14423] rang snang la grol lugs re rnams so sor 'byung bas/
[14424] dbang po yang nyi shu rtsa gcig tu bshad de/
[14425] rang shar las/
[14426] kye mos pa'i 'khor rnams nyon cig
[14427] ngas sems can gyi ma rigs pa bsal ba'i phyir/
[14428] snang ba'i 'char lugs nyi shu rtsa gcig yod pa'i phyir/
[14429] 'di dag rnams bstan gyis yid la zung shig
[14430] dbang po la rnam pa gsum gyis bstan te/
[14431] rab dang*/
[14432] 'bring dang*/
[14433] rab la bdun te/
[14434] rab gyi tha ma dang*/
[14435] rab kyi 'bring dang*/
[14436] rab kyi rab dang*/
[14437] rab kyi phul dang*/
[14438] rab kyi mchog dang*/
[14439] rab kyi rtse mo dang*/
[14440] rab kyi mthar phyin pa'o/
[14441] /de ni rab kyi dbye ba yin no/
[14442] /de yang mthong tshur re/
[14443] ye shes kyi snang ba skye tshul re/
[14444] rtogs pa'i tshad re/
[14445] go ba'i dus re/
[14446] shes pa'i brtas lugs re shar nas rang rang gi snang ba la brtan pa thob bo/
[14447] /'bring la yang bdun te/
[14448] 'bring gi tha ma dang*/
[14449] 'bring gi 'bring dang*/
[14450] 'bring gi rab dang*/
[14451] 'bring gi phul dang*/
[14452] 'bring gi mchog dang*/
[14453] 'bring gi rtse mo dang*/
[14454] 'bring gi mthar phyin pa dang*/
[14455] de la yang ye shes skye ba'i tshad re 'byung ngo*/
[14456] /de ni 'bring gi yin no/
[14457] /tha ma la'ang bdun te/
[14458] tha ma'i tha ma dang*/
[14459] tha ma'i 'bring dang*/
[14460] tha ma'i rab dang*/
[14461] tha ma'i phul dang*/
[14462] tha ma'i mchog dang*/
[14463] tha ma'i rtse mo dang*/
[14464] tha ma'i mthar phyin pa'o zhes so/
[14465] /gnyis pa grol 'khrul gyi rim pa bye brag tu bshad pa ni/
[14466] nyi zla kha sbyor las/
[14467] dbang po nyi shu rtsa gcig gi bye brag tu brtan pa thob pa yang yod do/
[14468] /de rang gi shes pa ma chud cing slar bla ma'i lung med pa rnams ni snang ba de la bred pa dang*/
[14469] sngangs pa dang*/
[14470] rdugs pa dang*/
[14471] 'jigs pa dang*/
[14472] 'du shes shor ba la sogs te/
[14473] yang 'khor ba'i nye bar len pa'i kha len te/
[14474] yang dbang po nyi shu rtsa gcig gi bye brag tu 'khrul pa yang yod do/
[14475] /de ltar na dbang po gsum po ni/
[14476] rab kyis skad cig ma gsum la grol bar 'gyur ro/
[14477] /'bring ni zhag lnga na brtan pa thob pa yang yod do/
[14478] /skad cig ma nyi shu rtsa gcig na brtan pa thob pa yin no/
[14479] /tha ma rnams ni rang bzhin sprul pa sku'i zhing khams su dbugs phyung nas bar do med par sangs rgya ba yin no zhes pas/
[14480] 'di la gsum ste
[14481] dbang po nyi shu rtsa gcig tu 'khrul pa'i tshul/
[14482] grol ba'i tshul/
[14483] khyad par la rmongs pa bzlog pa'i tshul lo/
[14484] /dang po ni/
[14485] sngar bla ma'i gsang chen nges pa'i lung chos 'di'i sgo ma mthong ba rnams dang*/
[14486] mthong yang pho tshod dang*/
[14487] le lo dang*/
[14488] g.yeng ba'i dbang du song ba dbang po tha ma'i tha ma rnams chos nyid bar do'i rang snang de la dbang ma thob pas rab tu bred pa dang*/
[14489] nges pa ma rnyed pas rab tu snang ba ste/
[14490] pha gi rgyud ci las byung ngam snyam pa dang*/
[14491] ngo ma 'phrod pas phugs rdugs pa snyam pa dang
[14492] sngar skad cig kyang mngon sum nyams su ma blangs pas snang ba 'di ci yin dbang po 'khrul lam snyam pa'i 'du shes phyin ci log tu shar ba la sogs pa ste/
[14493] rang snang ngo ma shes pa yang 'khor ba'i nye bar len pa srid pa bar do'i kha brgyud nas/
[14494] dbang po nyi shu rtsa gcig tu 'khrul pa yod do/
[14495] /ji ltar 'khrul na/
[14496] snang ba chen po mthong ba'i tshe/
[14497] dbang po tha ma'i tha ma kun phyi yul gyi rnam bzung bas 'khrul lo/
[14498] /tha ma'i 'bring gis de la chags pa'i nyis kyi 'khrul lo/
[14499] /tha ma'i rab kyis ngar 'dzin de ma thag rkyen du 'khrul lo/
[14500] /tha ma'i phul gyis rang mtshan du dmigs pa 'khrul lo/
[14501] /tha ma'i mchog gis gang du'ang ma shes pa'i gti mug tu rmongs pas 'khrul lo/
[14502] /tha ma'i rtse mos ci yin snyam du snyam byed the tshom zhugs pas 'khrul lo/
[14503] /tha ma'i mthar phyin pas de nyid yul gyi cha bdag tu bzung bas 'khrul lo/
[14504] /'bring gi tha mas gsal ba de dngos po med par mthong ba'i cha nas 'khrul lo/
[14505] /'bring gi 'bring gis dngos po zhen 'dzin du chags pa'i snying por bzung bas 'khrul lo/
[14506] /'bring gi rab kyis yul la yengs te gang du'ang ma shes pa bu chung gis snang ba mthong ba lta bu'i rmongs pa las 'khrul lo/
[14507] /'bring gi phul gyis shes pa 'dzin pa'i rkyen du byed pas 'khrul lo/
[14508] /'bring gi mchog gis yul du bzung bar brtags pas 'khrul lo/
[14509] /'bring gi rtse mos nga la 'di lta bu'i snang ba shar snyam du dga' gdung du bzung bas 'khrul lo/
[14510] /'bring gi mthar phyin pas nges pa la 'jog pas rang snang du ma shes pa las 'khrul lo/
[14511] /rab kyi tha mas mdzes par 'dzin pas 'khrul lo/
[14512] /rab kyi 'bring gis mdzes pa la zhen par 'dzin pas 'khrul lo/
[14513] /rab kyi rab kyis gang du ma bzung yang yengs pa ltar ngos gzung med pas 'khrul lo/
[14514] /rab kyi phul gyis snang ba'i yul des rgyu bdag nyid gcig pa'i bzung bar song nas 'khrul lo/
[14515] /rab kyi mchog gis skad cig 'gyur ba'i cha zlog ma shes pas 'khrul lo/
[14516] /rab kyi rtse mos rtags dang mtshan ma ris can du bzung bas 'khrul lo/
[14517] /rab kyi mthar phyin pas gang du'ang ma shes la snang ba gzu bo'am rmongs pa'i dbang gis 'khrul lo/
[14518] /'khrul tshul thams cad nyi shu rtsa gcig po 'dir 'dus pas/
[14519] bar dor ma 'khrul pa shin tu gces so/
[14520] /de la yang da lta phyi'i snang ba tha mal pa dang*/
[14521] 'od gsal gyi cha rang snang du skad cig ma la rjen ye re re ngo shes pa gces so/
[14522] /de'ang rang shar las/
[14523] kye nye ba'i 'khor rnams nyon cig
[14524] sems can rnams ni bar do la 'di ltar 'khrul lo/
[14525] /la la rnam pa las 'khrul lo/
[14526] /la la nyams las 'khrul lo/
[14527] /la la de ma thag pa las 'khrul lo/
[14528] /la la dmigs pa las 'khrul lo/
[14529] /la la ci yin snyam pa las 'khrul lo
[14530] /la la snyam byed las 'khrul lo/
[14531] /la la yul las 'khrul lo//la la yul med pa las 'khrul lo/
[14532] /la la snying po las 'khrul lo/
[14533] /la la ma rig pa las 'khrul lo/
[14534] /la la rkyen las 'khrul lo/
[14535] /la la brtags pa las 'khrul lo/
[14536] /la la nga las 'khrul lo/
[14537] /la la ngo ma shes pa las 'khrul lo/
[14538] /la la 'dzin pa las 'khrul lo/
[14539] /la la 'dzin pa med pa las 'khrul lo/
[14540] /la la 'du shes las 'khrul lo/
[14541] /la la rgyu las 'khrul lo/
[14542] /la la skad cig gis 'khrul lo/
[14543] /la la rtags las 'khrul lo/
[14544] /la la gzu bo las 'khrul lo/
[14545] /bar ma do la sems can gyi blo nyi shu rtsa gcig yod pa'i phyir na/
[14546] 'khrul lugs gcig la snang ba rdzogs par 'ong ste/
[14547] de ltar 'khrul lugs re re la snang ba re re 'char ro/
[14548] /de ni bar do la 'khrul lugs rgyas par bstan pa'o zhes so/
[14549] /gnyis pa grol ba'i tshul dbang po nyi shu'i rim pa las mi 'da'/
[14550] de yang rab 'bring tha ma gsum las mi 'da'o/
[14551] /de la dbang po rab skad cig gsum/
[14552] 'bring lnga/
[14553] tha ma bdun nas nyi shu rtsa gcig na grol ba'o/
[14554] /de'i tha ma ni rang bzhin sprul pa'i zhing du skye ba las grol mi nus so/
[14555] /rab kyi mthar phyin pa ni skad cig ma gsum la ka dag tu grol te/
[14556] sku gdung 'bar ba las/
[14557] skar mda' dag ni nam mkha' la/
[14558] /rgyug pa'i tshul du skad cig gsum/
[14559] /sprul pa nyid dang bcas par yang*/
[14560] /ngo bo nyid la rang thim mo/
[14561] /zhes so/
[14562] /rab kyi lhag pa drug bya ba rdzogs pa'i skad cig gsum gyis mthar phyin no/
[14563] /dbang po'i khyad ni skad cig la yun ring thung yod de/
[14564] la la la bsam gtan gyi zhag gcig nas drug gi bar thogs pa'o/
[14565] /mthar phyin ni rnam grol gyi skad cig gsum las zhag la mi ltos so/
[14566] /de ni rtogs pa'i rtsal las byung ngo*/
[14567] /rnam grol gyi skad cig ni snang ba la shes pa shar nas der 'dug snyam du yul rtogs pa'i yun la skad cig ma gcig tu brtsis pa'i skad cig gsum na grol ba'o/
[14568] /'bring dang*/
[14569] tha ma'i skad cig rnams de bas yun ring ba ste/
[14570] bya rdzogs kyi skad cig la rtsi bas da lta 'chad do/
[14571] /gsum pa khyad par la rmongs pa zlog pa'i tshul la/
[14572] rmongs pa dang*/
[14573] de zlog pa gnyis las/
[14574] cha la rmongs pa ni rgyud dang man ngag rab tu mang bas la lar skad cig ma gsum dang*/
[14575] lnga dang*/
[14576] la lar zhag gsum dang*/
[14577] nyi shu rtsa gcig la sogs pa bshad pa dag shan ma phyed par bsam gtan gyi zhag dang*/
[14578] grol ba'i skad cig gnyis gcig tu bzung nas 'chad pa'o/
[14579] /de zlog pa ni gnyis las/
[14580] rigs pa ni/
[14581] gal te de gnyis gcig na dbang po rab kyi rtse mo chos can skad cig ma gcig la grol bar thal/
[14582] bsam gtan gyi zhag gcig na grol ba'i phyir/
[14583] 'dod na rab skad cig ma gsum na grol bar bshad pa des gsal lo/
[14584] /de bzhin du rab kyi tha ma skad cig ma drug na grol bar thal/
[14585] zhag drug na grol ba'i phyir ro/
[14586] /'dod na rab rnams gang yin yang skad cig gsum na grol bas gsal lo/
[14587] /de'ang sbubs 'pho ba'i dus kyi ka dag la grol yang skad cig gsum du nges te/
