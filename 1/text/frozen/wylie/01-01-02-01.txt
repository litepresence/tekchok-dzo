[175] dang po kun tu bzang pos lam bstan nas sems bskyed du bcug pa las byung bas/
[176] kun tu bzang pos rgyud nas don mdzad pa zhes bya'o/
[177] /'di dag bstan bcos 'ga' zhig tu/
[178] sangs rgyas las chos chos las 'phags pa'i tshogs/
[179] /zhes 'byung ba'i go rim gyi dgongs pa yin no/
[180] /gnyis pa zhing 'dir rdo rje 'chang gis zhi ba brnyes pa'i tshul la/
[181] kha cig thog ma'i mgon po las/
[182] rgyud tha dad pa'i sems can gyis sems bskyed pa yin no zhes 'dod pa ni mi rigs te/
[183] sgyu 'phrul rdo rje las/
[184] dang po'i rgyal ba sa rgyal ba/
[185] /sems dpa' che dang 'joms pa che/
[186] /zhes dang*/
[187] 'di ni ston pa rdo rje 'chang*/
[188] /sangs rgyas kun bas sngar sangs rgyas/
[189] /zhes gsungs pa dang 'gal ba'i phyir ro/
[190] /des na zhing 'di'i 'gro ba'i don du thog ma'i dus su kun tu bzang po nyid kyi rnam 'phrul gyis so so skye bos sems bskyed pa ltar bstan nas sangs rgyas pa'i tshul dang mdzad pa chen po'i rol pa bkye ba yin no/
[191] /'di lta bu'i tshul ni thun mong gi mdo sde dag las kyang grags te/
[192] yab sras mjal ba las/
[193] dpa' bo chen po thabs mkhas te/
[194] /sems can yongs su smin pa'i phyir/
[195] /bye ba phrag brgyar rgyal ba nyid/
[196] /sangs rgyas nyid du bstan gyur kyang*/
[197] /da dung du yang 'dren pa khyod/
[198] /sangs rgyas mang po ston par mdzad/
[199] /ces pa dang*/
[200] phal po che las/
[201] byang chub rgya mtsho rab brnyes gyur nas kyang*/
[202] /sems can rgya mtsho rab tu smin bya'i phyir/
[203] /byang chub sems bskyed rgya mtsho ston mdzad cing*/
[204] /mi 'grib spyod pa rgya mtsho dus kun ston/
[205] /bde gshegs rnams kyi rnam 'phrul de 'dra'o/
[206] /zhes gsungs pa bzhin no/
[207] /de'i phyir thogs ma'i mgon pos zhing 'di gdul bar dgongs nas rnam par 'phrul bas sems bskyed pa'i tshul bstan pa de yang*/
[208] bskal pa bzang po 'di la ltos nas/
[209] bskal pa dpag tu med pa'i sngon rol zhing khams rang bzhin rnam par bkod pa zhes bya bar/
[210] sangs rgyas me tog mdzes pa chen po la gser gyi rdo rje cig phul nas thugs dang po byang chub mchog tu sems bskyed do/
[211] /de nas skye ba gnyis na byang phyogs rlung gi g.yo ba bkod pa zhes bya bar khyim bdag legs sbyin gyi sras nor bu'i phreng ba zhes bya bar gyur nas/
[212] sangs rgyas 'khor lo legs par spyod pa'i nye drung du 'khod de chos nyan to/
[213] /de nas shi 'phos nas bde bas myos pa'i gling du glog gi 'od ces bya ba'i sras su 'khrungs te bram ze'i khye'u legs byin zhes bya'o/
[214] /de'i tshe sangs rgyas dge ba'i blo gros la lo lnga'i bar du chos nyan cing lo bdun du ting nge 'dzin rtse gcig la mnyam par bzhag nas/
[215] lo bdun cu rtsa lnga na nor bu rin po che'i phung po rnam par bkod pa zhes bya ba'i ri'i rtse mo la mngon par rdzogs par sangs rgya ba'i tshul bstan nas/
[216] chos kyi sku'i dgongs pa la bskal pa chen po gcig tu bzhugs pa las/
[217] rgyal ba longs spyod rdzogs pa'i sku rgyan dang kha dog gi 'khor lor rang byon no/
[218] /'od zer gyi 'phro 'du las mdzad pa sum cu rtsa drug gi rgyud rang byung zhing*/
[219] gnas pa 'od kyi thig le las gnas phun sum tshogs pa drug cur gnas shing*/
[220] sangs rgyas kyi sku 'bum phrag khrag khrig dpag tu med cing brjod kyis mi lang ba rnams rang snang zhing*/
[221] rigs lnga'i sangs rgyas su snang ba dag gi ljags kyi dbang po las 'od zer dpag tu med pa 'phros pa thams cad kyang rang byung gi yi ge drug gi sgrar grags pas mdzad pa med pa'i thugs rje phyogs bcur 'phros so/
[222] /de nyid kyi ngang las sangs rgyas rnam par snang mdzad chen po'i sku gtso 'khor dang bcas pa grangs med pa chos nyid kun tu bzang po'i longs spyod du 'dus pa dang*/
[223] rdzogs pa chen po'i skur 'od 'bar ro/
[224] /de bzhin du mi bskyod pa dang*/
[225] rin chen 'byung ldan dang*/
[226] snang ba mtha' yas dang*/
[227] don yod grub pa la sogs pa so so'i dkyil 'khor dang bcas pa grangs med brjod du med pa dang bcas pa/
[228] nyid kyi longs spyod du 'dus shing rdzogs pa chen po'i skur 'od 'bar ro/
[229] /de'i tshe 'od khyim rnam par dag pa shin tu bkod legs pa'i gnas khang bu brtsegs pa na/
[230] ston pa rnam par dag pa rang shes rig gi rgyal po rnam par snang mdzad gang chen mtsho zhes bya ba/
[231] dkyil 'khor thams cad kyi mnga' bdag tu byung ste/
[232] sku gsung thugs byas pa med pa'i bstan pa rin po che'i ngang las mi g.yo/
[233] mi 'byung*/
[234] mi gnas/
[235] mi len/
[236] mi 'dor/
[237] mi bskyod pa nyid du rang byung ngo*/
[238] /de'i tshe gdul bya ma yin 'dul byed rin po che mdzes pa'i 'khor tshom bu 'bum phrag grangs med pa yang*/
[239] nyid kyi sku dang*/
[240] gsung dang*/
[241] thugs dang*/
[242] yon tan dang*/
[243] 'phrin las nyid las 'phro zhing 'dus so/
[244] /de ltar snang ba kun kyang steng dang*/
[245] 'og dang*/
[246] phyogs bcu'i 'jig rten ma yin zhing*/
[247] thams cad kyang rnam dag stug po bkod pa bde ba'i zhing rang snang rnam par dag pa rang shar ba'i sangs rgyas kyi zhing khams dag par gsal bar gyur to/
[248] /de nyid kyi snang cha las mtshan dang dpe byad phun sum tshogs pa rdo rje 'chang yon tan rdzogs pa'i skur byung ba ni/
[249] sems bskyed pa'i rten du rdo rje phul ba las byung ba'o/
[250] /de yang bsod nams rnam par dag pas sku snang la rang bzhin med pa/
[251] bsags pa rnam par dag pas/
[252] thugs kyi shes rab chen pos rnam pa thams cad mkhyen pa la spyod pa'o/
[253] /de ltar chos kyi sku'i dus na gnas chos kyi dbyings dmigs bsam rnam par dag pa na/
[254] ston pa kun tu bzang po rang bzhin gyi mdzad pa ma lus pa rdzogs par mdzad cing bzhugs pa yang*/
[255] 'khor rdul gcig gi steng na rdul snyed kyi sangs rgyas dpag dpag tu med pa rnams dang lhan cig bstan pa dngos rang bzhin rdzogs pa chen po chos nyid kyi rdo rje sus kyang 'dus ma byas pa nyid/
[256] dus chos nyid la mthong ba rnam  par dag pa'i spyod yul phun sum tshogs pa lngar bzhugs so/
[257] /'di'i dus na sku gsung thugs mi zad pa rgyan gyi 'khor lo'i mdzad pa sum cu rtsa drug las*/
[258] sku'i phyi'i mdzad pa bzhi ni/
[259] mi 'gyur ba dang*/
[260] mi 'ong ba dang*/
[261] mi 'gro ba dang*/
[262] mi gnas pa nyid do/
[263] /nang gi bzhi ni/
[264] mi snang ba dang*/
[265] mi mdzad pa dang*/
[266] mi 'phro ba dang*/
[267] mi 'du ba'o/
[268] /gsang ba'i bzhi ni/
[269] lhang nge ba dang*/
[270] lhan ne ba dang*/
[271] lhag ge ba dang*/
[272] thal le ba'o/
[273] /gsung gi phyi'i mdzad pa bzhi ni/
[274] brjod du med pa dang*/
[275] bstan du med pa dang*/
[276] bltar med pa dang*/
[277] cung zad med pa'o/
[278] /nang gi bzhi ni/
[279] rang bzhin du dang*/
[280] gyin 'da' dang*/
[281] yul can ma yin pa dang*/
[282] du ma med pa'o/
[283] /gsang ba'i bzhi ni/
[284] so ma dang*/
[285] gnyug ma dang*/
[286] rnal ma dang*/
[287] ma bcos pa'o/
[288] /thugs kyi phyi'i mdzad pa bzhi ni/
[289] dri ma med pa'i ting nge 'dzin dang*/
[290] seng ge rnam par bsgyings pa'i ting nge 'dzin dang*/
[291] dpa' bar 'gro ba'i ting nge 'dzin dang*/
[292] yid bzhin gyi nor bu'i tog gi ting nge 'dzin no/
[293] /nang gi bzhi ni/
[294] rgyal mtshan gyi rtse mo rnam par rol pa dang*/
[295] glog gi phreng ba dang*/
[296] 'khor lo chen po dang*/
[297] 'od 'bar ba'i ting nge 'dzin no/
[298] /gsang ba'i bzhi ni/
[299] phyag rgya zil gyis gnon pa dang*/
[300] 'bar chen mnyam pa dang*/
[301] chos nyid sna tshogs pa dang*/
[302] rnam par bkod pa rang snang rol pa zhes bya ba'i ting nge 'dzin no/
[303] /de dag kyang don bya byed kyi mdzad pa ni ma yin gyi/
[304] yon tan gyi ngo bo dang rtsal du shar ba'i char gyur pas mdzad pa zhes bya'o/
[305] /de nas longs spyod rdzogs pa'i skur rang byon te/
[306] sngar gyi snang ba dang thugs rje'i 'char tshul ma 'gags pa'i rtsal gyi rol pa las/
[307] gnas rnam dag stug po bkod par/
[308] ston pa rnam par snang mdzad gang chen mtsho'i mnyam gzhag gi phyag mthil nas pad+ma'i sdong po 'khrungs pa'i 'dab ma dang phrum phrum rnams kyi steng na zhing khams nyi shu rtsa lnga re brtsegs mar gnas pa'i snang ba rnams kha dog dang rnam pa tha dad chu zla 'dra ba la/
[309] brtsegs ma thams cad kyang yas man du rgya theb brtsegs pa lta bu la/
[310] phan tshun za 'og gi gur khyim bkram pa lta bu rnams na/
[311] rigs lnga'i sangs rgyas kyi sku yang sna tshogs rnam grangs dpag tu med do/
[312] /zhabs skyil krung man chad la spos chu'i rgyun dpag tu med pa na/
[313] zhing khams bcu drug bcu drug gnas pa'ang brtsegs ma ste/
[314] yas man du rin po che'i gdugs brtsegs pa lta bu la/
[315] phan tshun 'bru'i phung po bkram pa lta bu na'ang rigs lnga'i sangs rgyas la sogs pa dpag tu med do/
[316] /gzhan yang 'od zer ba spu'i khung bu thams cad nas 'phros pa'i klong na'ang zhing dang ston pa'i rnam grangs mtha' yas shing tshad med pa dpag tu med do/
[317] /de ltar longs sku'i zhing na/
[318] bstan pa dngos gsung rang byung gi yi ge sus kyang byas pa med pa bstan pa thams cad kyi bu dang lhan cig snang ba de dag gzhugs pa yang*/
[319] chos nyid la 'gyur ba med pa'i dus te/
[320] longs spyod rdzogs pa sku'i sku gsung thugs mi zad pa rgyan gyi 'khor lo'i mdzad pa sum cu rtsa drug du rang shar ba las/
[321] sku'i phyi'i mdzad pa bzhi ni/
[322] sku snang la rang bzhin med pas gdos bcas dag par mdzad/
[323] ye shes kyi zhal phyag rdzogs pas sku rang gi ngo bor rdzogs par mdzad/
[324] 'od kyi zhal phyag gsal bas rang snang grol bar mdzad/
[325] shes rab kyi zhal phyag gsal bas mkhyen pa rdzogs par mdzad do/
[326] /nang gi bzhi ni/
[327] mtshan sum cu rtsa gnyis kyi rnam par snang bas sku'i yon tan rdzogs par mdzad/
[328] dpe byad brgyad cu mnga' bas chos nyid rdzogs par mdzad/
[329] 'od zer gyi tshogs 'phro bas khyad par gyi yon tan rdzogs par mdzad/
[330] zhal kun du thal ler bzhugs pas longs spyod pa'i mtshan nyid rdzogs par mdzad do/
[331] /gsang ba'i bzhi ni/
[332] mdun dang rgyab med par bzhugs pas snang cha rdzogs par mdzad/
[333] /nang nas bltas na phyi gsal bas stong cha'i yon tan rdzogs par mdzad/
[334] /phyi nas bltas na nang gsal bas gnyis su med pa'i yon tan rdzogs par mdzad/
[335] rtse mo phyogs kun tu zang thal bar bzhugs pas mi gnas 'gag pa med pa'i yon tan rdzogs par mdzad do/
[336] /gsung gi phyi'i mdzad pa bzhi ni/
[337] rang byung gi yi ge drug ljags las 'phros pas dpag tu med pa'i chos nyid kyi mdzad pa rdzogs par mdzad/
[338] de yab kyi zhal du zhugs pas mtshan ma med pa'i chos la longs spyod par mdzad/
[339] yum gyi mkha' las 'thon pas gnyis su med pa'i chos nyid la spyod par mdzad/
[340] de nyid 'phro zhing 'du bas rang bzhin med pa'i mdzad pa rdzogs par mdzad do/
[341] /nang gi bzhi ni/
[342] rang gi ngo bos bshad pas brjod du med pa'i sgra la dbang sgyur bar mdzad/
[343] tshig ma yin pas smra bsam las 'das pa'i chos nyid la longs spyod par mdzad/
[344] don go bar snang bas 'du mi byed pa'i chas nyid la longs spyod par mdzad/
[345] 'od zer du ma zhal las 'phro bas gdul bya dang 'dul byed kyi chos la longs spyod par mdzad do/
[346] /gsang ba'i bzhi ni/
[347] sku'i sbyor ba dag pas rang byung gi chos la spyod par mdzad/
[348] gsung gi sbyor ba dag pas zag pa med pa'i chos la spyod par mdzad/
[349] thugs kyi sbyor ba dag pas rnam pa thams cad mkhyen pa'i ye shes la longs spyod par mdzad/
[350] zhal gyi sbyor ba dag pas thams cad mkhyen pa'i chos la longs spyod par mdzad do/
[351] /thugs kyi phyi'i mdzad pa bzhi ni/
[352] mngon par 'du mi byed pa'i ting nge 'dzin gyis bya ba dang rtog pa'i mdzad pa mkhyen par mdzad/
[353] ye shes kyi mthong ba dag pa'i ting nge 'dzin gyis mnyam gzhag gi mkhyen pa rdzogs par mdzad/
[354] chos nyid rnam par dag pa'i ting nge 'dzin gyis chos spyi dang rang gi mtshan nyid mkhyen par mdzad/
[355] zag pa zad pa'i ting nge 'dzin gyis rnam par dag pa'i rol pa rdzogs par mdzad do/
[356] /nang gi bzhi ni/
[357] me long lta bu'i ye shes kyis dpe la longs spyod par mdzad/
[358] mnyam pa nyid kyis don la longs spyod par mdzad/
[359] so sor rtog pas dbang po la longs spyod par mdzad/
[360] bya ba grub pas chos dang bral ba la longs spyod par mdzad do/
[361] /gsang ba'i bzhi ni/
[362] gsal stong dbyer med du bzhugs pas 'khor 'das gnyis med du gsal bar mdzad/
[363] snang stong dbyer med du bzhugs pas yul shes gnyis med du mdzad/
[364] rig stong dbyer med du bzhugs pas gzung 'dzin gnyis med du mdzad/
[365] yul sems dbyer med du bzhugs pas gzung 'dzin gyi rtog mtha' chod par mdzad do/
[366] /gsum pa sprul pa'i sku spros pas 'khor lo bskor ba'i tshul ni/
[367] de nas longs sku'i snang cha las sprul pa'i skur byon pa ni gnas ris bcu gnyis sa ston pa bcu gnyis mngon par sprul nas byon pa rnams te/
[368] phun sum tshogs pa lnga lnga'i rang bzhin dang bcas pa'o/
[369] /'di dag gi dus na sprul pa chen po gsum snang bas kyang 'gro ba la phan pa mdzad pa ni/
[370] sprul skus gdul ba'i gnas 'dzam bu'i gling 'dir/
[371] chos sku'i bstan pa dngos rdzogs pa chen po'i byin rlabs las rang shar ba ni rin po che brgya rtsa gcig gi rgyu las rang 'khrungs pa'i rdo rje tshe lo dpag med nas da lta'i bar gyi mi rnams kyi phyag gang ba dang*/
[372] longs sku'i bstan pa dngos rang byung bstan pa bu gcig gi byin rlabs las rang shar ba ni rin po che brgya rtsa gcig gi rgyu las rang 'khrungs pa'i yi ge glegs bam bzhi pa chos kyi rang sgra grags pa dang*/
[373] sprul sku bcu gnyis po'i byin rlabs las rang shar ba rin po che brgya rtsa gcig gi rgyu las sus kyang ma byas par 'khrungs pa'i sku gzugs 'gro ba'i lus bongs dang mnyam pa ste/
[374] sku gsung thugs kyi sprul pa de gsum ni sus kyang ma byas pas mi 'jigs pa/
[375] byin rlabs las rang shar bas rdzu 'phrul dang yon tan dpag tu med pa/
[376] gang dang phrad pa 'byung ba rang dengs su grol bar byed pa'i 'phrin las mnga' ba'o/
[377] /de yang thugs  kyi rten rdo rje de ni 'gro ba gang dag nad zhi bar 'dod pa rnams kyi nad med pa nas/
[378] 'dod pa bskang zhing thar pa la sbyor ba'o/
[379] /gsung gi rten rang byung gi yi ge de dang phrad pa de ni/
[380] phrad pa dang sgra thos pa tsam gyis grol ba'o/
[381] /'di'i glegs bam bris nas 'chang ba'ang 'bad pa med par grol ba'i 'phrin las yod do/
[382] /sku de ni gang dang phrad pa'i lus 'od gsal du grol ba'i 'phrin las byed pa'o/
[383] /'di dag gang na yod ce na/
[384] sku gsung thugs kyi bstan pa'i dus kyis gnas tha dad pa na gnas so/
[385] /de'ang tshe lo dpag med nas stong thub pa'i dus phan chad la skus 'dul ba'i bstan pa ste/
[386] lo lnga brgya lnga stong phrag gsum yod do/
[387] /de nas tshe lo bdun cu pa'i bar du gsung gis 'dul ba'i bstan pa ste/
[388] lo lnga brgya lnga stong phrag gcig go
[389] /de nas tshe lo bcu pa'i bar du thugs kyis 'dul ba'i bstan pa ste/
[390] lo lnga brgya lnga stong phrag gcig go
[391] /tshe lo de dag gi bar du lo de tsam yod kyi dus ma yin gyi/
[392] bstan pa de dag gis 'dul ba'i lo grangs bshad pa yin no/
[393] /de'ang sku'i bstan pa'i dus na rdo rje de ni u rgyan gyi yul rgya mtsho lan tshwa'i ro dang ldan pa'i gling na yod de/
[394] skabs su 'od dang sgra dang dge slong rdzu 'phrul dang ldan pa'i sprul pa grangs med pa 'byung bar byed do/
[395] /yi ge ni rdo rje gdan gyi dpag tshad lnga brgya'i steng gi nam mkha' la mkha' 'gro ma rnams kyis bzung nas gnas so/
[396] /sku ni de dang lhan cig bzhugs so/
[397] /gsung gi bstan pa'i dus na/
[398] rdo rje ni ri ma la ya lag na rdo rje'i gnas na gnod sbyin gyi rgyal po rnams kyis phyag byed do/
[399] /yi ge ni rdo rje gdan gyi steng gi nam mkha' na mkha' 'gro mas bzung nas gnas so/
[400] /sku ni sa gcig tu ma nges te 'dzam bu'i gling 'khor bar 'phar zhing*/
[401] lha dang mi'i 'du ba khyad par can gyi mchod pa'i zhing byed cing*/
[402] skabs su bstan pa la gnod pa byung ba'i tshe/
[403] sku las 'od dang*/
[404] zhal nas hU~M dang*/
[405] spyan las me byung bas zlog par byed do/
[406] /thugs kyi bstan pa'i dus na rdo rje ni rdo rje gdan gyi nam mkha' la gnas so/
[407] /yi ge ni rab tu khros pa drang srong gi phug na gnas so/
[408] /sku ni sum cu rtsa gsum pa'i lha rnams kyi gzhal med khang*/
[409] lag na rdo rje'i khang pa brtsegs pa zhes ba'i yang thog na gnas so/
[410] /de lta bu'i sprul pa gsum gnas pas 'dzam bu'i gling gzhan las ches 'phags so/
[411] /gnas ris bcu gnyis su sprul sku bcu gnyis byon pa'i tshul ni/
[412] rdo rje 'chang nyid longs sku las sprul pa'i skur 'gro ba rnams kyi phung po lnga dag par bya ba'i phyir/
[413] phun sum tshogs pa lnga'i rang bzhin lan bcu gnyis su snang bar mdzad pa'i/
[414] dang po/
[415] yul dga' ldan brtsegs par/
[416] gnas phun sum tshogs pa me tog pad+ma'i lte ba la/
[417] ston pa phun sum tshogs pa khye'u snang ba dam pa bsam gyis mi khyab pa nyid byon te/
[418] bskal pa bzang po 'di sangs rgyas stong dang sems dpa' gnyis kyis 'dul ba'i mtshon byed du 'od kyi snang ba'i sangs rgyas stong dang rtsa gnyis kyis bskor ba'i 'khor phun sum tshogs pa la/
[419] bstan pa kun gyi rtsa ba sgra thal 'gyur gi rgyud/
[420] tshe lo dpag med kyi dus su gsungs te/
[421] lha'i bu dga' byed dbang phyug dang*/
[422] nyi ma rab tu snang byed gnyis kyis sdud pa po mdzad do/
[423] /gnyis pa/
[424] gnas phun sum tshogs pa 'jig rten mi mjed du/
[425] ston pa khye'u 'od mi 'khrugs pa nyid 'od lnga'i sgo nga las 'khrungs te/
[426] 'khor mkha' 'gro ma 'bum phrag gnyis la/
[427] chos phun sum tshogs pa sku gsung thugs yon tan 'phrin las kyi rgyud lnga/
[428] tshe lo bye ba gcig thub pa'i dus su gsungs so/
[429] /gsum pa ni/
[430] gnas phun sum tshogs pa drod gsher 'dus pa 'od kyis spungs par/
[431] ston pa phun sum tshogs pa 'jigs pa skyob pa'i yid ces bya ba/
[432] 'khor byang chub sems dpa' 'bum phrag drug la/
[433] chos phun sum tshogs pa 'khor ba dong sprugs/
[434] rma bya mjing bsnol/
[435] /'byung bzhi zad pa'i rgyud rnams tshe lo 'bum pa'i dus su gsungs so/
[436] /bzhi pa ni/
[437] gnas phun sum tshogs pa chags 'byung mngal du snang bar/
[438] ston pa gzhon nu rol pa rnam par brtse bas/
[439] 'khor gnod sbyin dang brag srin stong phrag gcig la/
[440] chos sems sde rtsa ba'i rgyud lnga/
[441] yan lag gi rgyud drug ste bcu gcig tshe lo brgyad khri pa'i dus su gsungs so/
[442] /lnga pa ni/
[443] gnas phun sum tshogs pa 'tsho byed gzhon nu'i ldum rar/
[444] ston pa drug pa rdo rje 'chang gis/
[445] 'khor sangs rgyas rabs bdun du snang ba rang bkod nas/
[446] chos pha rol tu phyin pa drug
[447] tshe lo bdun khri pa'i dus su gsungs so/
[448] /drug pa ni/
[449] gnas phun sum tshogs pa ri rab kyi byang phyogs dur khrod mi re 'bar bar/
[450] ston pa phun sum tshogs pa gzhon nu dpa' bo stobs ldan chen pos/
[451] 'khor phun sum tshogs pa byang chub sems dpa' sprin gyi shugs can bdun dang*/
[452] mkha' 'gro ma dang*/
[453] lha dang klu la sogs pa dpag tu med pa la/
[454] chos phun sum tshogs pa rig pa rang shar chen po'i rgyud la sogs pa mngon sum 'od gsal gyi rgyud rnams dang*/
[455] gzhan yang dpag tu med pa rnams tshe lo drug khri pa'i dus na gsungs so/
[456] /bdun pa ni/
[457] gnas phun sum tshogs pa srin po'i yul ru lu'i sgra dang ldan pa'i phug tu/
[458] ston pa drang srong khros pa'i rgyal pos/
[459] 'khor srin po bye ba gcig la/
[460] chos rags pa 'dul ba'i rgyud bcu la sogs pa/
[461] tshe lo khri pa'i dus su gsungs so/
[462] /brgyad pa ni/
[463] gnas phun sum tshogs pa bya rgod spungs par/
[464] ston pa gser 'od dam pas/
[465] 'khor 'phags pa nyan thos grangs med pa la/
[466] chos 'dul ba khri phrag dpag tu med pa/
[467] tshe lo lnga stong pa'i dus su gsungs so/
[468] /dgu pa ni/
[469] gnas phun sum tshogs pa sog po g.yu'i smin ma can gyi yul/
[470] /byang chub kyi shing drung du/
[471] ston pa brtse bas rol pa'i blo gros kyis/
[472] 'khor byang chub sems dpa' dpag tu med pa la/
[473] chos 'phra rgyud bdun pa la sogs pa/
[474] tshe lo stong gi dus su gsungs so/
[475] /bcu pa ni/
[476] gnas phun sum tshogs pa bya rgod spungs par/
[477] ston pa 'od srung bgres pos/
[478] /'khor tshe dang ldan pa skar ma 'od bzangs la sogs pa bdun la/
[479] chos mdo sde dang*/
[480] krI ya dang*/
[481] lung a nu la sogs pa khri phrag brgyad/
[482] tshe lo lnga brgya pa'i dus su gsungs so/
[483] /bcu gcig pa ni/
[484] gnas phun sum tshogs pa rdo rje gdan du/
[485] ston pa mngon rdzogs rgyal pos/
[486] 'khor rigs gsum mgon po la/
[487] chos nges pa don gyi theg pa 'ba' zhig
[488] tshe lo sum brgya pa'i dus su gsungs so/
[489] /bcu gnyis pa ni/
[490] gnas phun sum tshogs pa bA rA Na sI la sogs par/
[491] ston pa phun sum tshogs pa shAkya thub pas/
[492] chos phun sum tshogs pa sde snod gsum la sogs pa/
[493] 'khor phun sum tshogs pa nyan thos dang*/
[494] byang chub sems dpa' dang*/
[495] lha dang*/
[496] klu la sogs pa la/
[497] dus phun sum tshogs pa tshe lo brgya pa'i dus su gsungs so/
[498] /de dag kyang rig pa rang shar chen po'i rgyud las/
[499] thog ma med pa'i dus kyi tshe/
[500] /nga yi nor bu rin chen stor/
[501] /nor bu stor ba'i rang bzhin gyis/
[502] /mun snang gnyis kyi mtshams nas 'ongs/
[503] /rkyen bzhi dmigs pa ma dag pas/
[504] /dga' ldan brtsegs pa'i yul du 'ongs/
[505] /rten ni pad+ma dag pa yin/
[506] /gsang sngags rgyud chen bstan pa btsugs/
[507] /nye ba'i 'khor ni mi 'khrugs pa'o/
[508] /rgyud kyi rgyal po thal 'gyur bshad/
[509] /ces pa la sogs pa dang*/
[510] a ti bkod pa chen po las gsungs pa g.yu yig can du drangs pa las kyang rgya cher 'byung ngo*/
[511] /'di dag gi'ang sku gsung thugs mi zad pa rgyan gyi 'khor lo'i mdzad pa sum cu rtsa drug las/
[512] sku'i phyi'i mdzad pa bzhin ni/
[513] sdug bsngal gyi chu bo bzhi spong pa la dgongs nas/
[514] bltams pa dang*/
[515] 'phong dang*/
[516] sgyu rtsal 'gran pa dang*/
[517] mngon par byung ba dang*/
[518] bsod snyoms la spyod pa rnams so/
[519] /nang gi bzhi ni/
[520] 'khor dang longs spyod spang ba la dgongs nas/
[521] rta mchog dang*/
[522] shing rta dor ba dang*/
[523] snying po byang chub tu 'gro ba dang*/
[524] 'od zer bkye ba dang*/
[525] mtshon cha'i char pa me tog tu sgyur ba rnams so/
[526] /gsang ba'i bzhi ni/
[527] bstan pa'i tha ma ting nge 'dzin gyis 'dul ba la dgongs nas/
[528] dka' thub mdzad pa dang*/
[529] ri bo gser ldan du ting nge 'dzin gyi sgra 'bum phrag brgya nyi shu skad cig la mngon du mdzad pa dang*/
[530] rin po che za ma tog gi ting nge 'dzin la rtag tu bzhugs pa dang*/
[531] rdo rje lta bu'i ting nge 'dzin gyis byang chub pa rnams so/
[532] /gsung gi phyi'i mdzad pa bzhi ni/
[533] mdo'i sde/
[534] dbyangs su bsnyad pa/
[535] lung bstan pa/
[536] tshigs su bcad pa'i sde bzhi'o/
[537] /nang gi bzhi ni/
[538] shin tu rgyas pa/
[539] skyes pa rabs/
[540] gleng gzhi brjod pa/
[541] de ltar byung ba bzhi'o/
[542] /gsang ba'i bzhi ni/
[543] ched du brjod pa/
[544] rtogs pa brjod pa/
[545] gtan la phab par bstan pa/
[546] rmad du byung ba'i sde rnams so/
[547] /thugs kyi phyi'i mdzad pa bzhi ni/
[548] /dpa' bar 'gro ba/
[549] rin po che'i tog
[550] rnam par rol pa/
[551] za ma tog gi ting nge 'dzin no/
[552] /nang gi bzhi ni/
[553] yul kun la 'jug pa/
[554] mngon par snang ba/
[555] gtsug gi nor bu/
[556] rgyal mtshan rtse mo yongs su bkod pa'i ting nge 'dzin no/
[557] /gsang ba'i bzhi ni/
[558] 'gyu ba dag pa/
[559] zab mo snang ba/
[560] rin chen sgron me/
[561] mchog tu legs pa'i ting nge 'dzin no/
[562] /de ltar sprul pa'i sku dang*/
[563] longs spyod rdzogs pa dang*/
[564] chos kyi sku rnams la bsdoms pas mdzad pa brgya rtsa brgyad du snang ba ni/
[565] rdo rje 'chang yon tan rdzogs pa'i bdag nyid gcig gi mdzad pa zhes bya'o/
[566] /'di dag ni rgyal ba dgongs pas brgyud pa'i rim pa zhes bya ste/
[567] rdo rje 'chang gcig dus tha dad par byon pa tsam las/
[568] dgongs pa'am rgyud gcig gis bsdus pa zhes bya'o/
[569] /de bzhin du slad kyis 'byon pa'i bskal bzangs kyi 'dren pa rnams rnam 'phrul tha dad kyang ngo bo rdo rje 'chang 'di kho na'i rang bzhin du gcig pa yin no/
[570] /zhar la rigs 'dzin brdas brgyud pa dang*/
[571] gang zag snyan khung du brgyud pa'i rim pa ni/
[572] so so'i ye ge dang lo  rgyus chen mo nyid du rtogs par bya'o/
[573] /de dag gis ston pa dang bstan pa'i babs lugs legs par bshad pa'o/
[574] /theg pa'i mchog rin po che'i mdzod las/
[575] byung tshul gtan la dbab pa ste rim khang dang po'o/
[576] /de ltar 'dul byed ston pa'i lo rgyus bstan nas/
[577] da ni ston pa des gang du 'dul ba'i gnas nges pa bstan pa las/
