[35016] gsum pa la grol ba'i phyir ro/
[35017] /lung ni/
[35018] ye shes sgron me las/
[35019] de la skad cig rtogs pas phyed/
[35020] /bsam gtan zhag ni gnas pa'i cha/
[35021] /rnam ldan mi ldan khyad par las/
[35022] /'dres shing mtshungs la ma 'dres ldan/
[35023] /ces pas gsal lo/
[35024] /'dir rang lugs kyi skad cig ma'i char dbye ba la rang ngo shes pa'i rtogs pas khyab la/
[35025] bsam gtan gyi zhag rtogs pas ma khyab ste/
[35026] ma rtogs kyang rang bzhin gyi bsam gtan la gnas pa yod pa'i phyir te/
[35027] lhun grub kyi tha ma bzhin no/
[35028] /de'ang skad cig ma la bsam gtan gyis ma khyab ste/
[35029] rtogs pa'i skad cig la ka dag tu grol ba bzhin no/
[35030] /bsam gtan dang 'brel ba'i mu yod de rab kyi rtse mo nas tha ma'i bar bzhin no/
[35031] /bsam gtan gyi zhag la skad cig ma'i rtogs pas ma khyab ste tha ma'i tha ma 'khrul pa bzhin/
[35032] skad cig ma 'brel ba'i mu yod de/
[35033] 'bring dang tha ma'i 'bring yan chod bzhin no/
[35034] /des na skad cig ma dang*/
[35035] bsam gtan gyi zhag phyed pa gal che'o/
[35036] /bsam gtan gyi zhag la'ang kha cig da lta'i zhag 'dir 'dod pa ni shin tu mi 'thad de/
[35037] lung rigs kyi zlog pa'i 'os ma yin te/
[35038] zlog rin mi chog pa'i phyir ro/
[35039] /rnam nges las/
[35040] log pa'i lam la mtha' med phyir
[35041] /de dag 'dir ni spro bya min/
[35042] /zhes bshad pa bzhin no/
[35043] /log rtog kyang 'dra rung gi 'khrul pa zlog gi
[35044] ha cang mi 'thad pa de kun spros pa'i dra ba yin la mkhas pa dag gi ngo tsha ba'i gnas su byas zin pas 'dir ci bya/
[35045] rgyal ba'i sgra bsgrags pas blun po rgyal ba nyid du 'gyur ro zhes rmongs pa de kun gyi phyogs la bslan par bya'o/
[35046] /'dir bsam gtan gyi zhag ni da ltar ting nge 'dzin gyi gnas cha'i yun la brtsis pas/
[35047] bar dor yang ting nge 'dzin gnas cha'i yun la bsam gtan gyi zhag tu gsungs pa yin no/
[35048] /gsum pa dbang po'i grol tshul rgya cher brjod pa la gsum ste/
[35049] dbang po rab/
[35050] 'bring*/
[35051] tha ma'i rim pa'o/
[35052] /dang po la bdun las/
[35053] rab kyi mthar phyin pa/
[35054] skad cig gsum la bsam gtan gyi zhag dang ma 'brel bar grol la
[35055] gzhan rnams skad cig gsum la bsam gtan gyi zhag mang nyung dang 'brel nas grol te/
[35056] skar mda' nam mkha' la rgyug pa'i tshul du rang snang ka dag tu 'jug pa'i bar der sprul pa'i rang 'od 'phro bas rang snang lhun grub kyi zhing gi sems can gyi 'khor ba stongs par byas nas grol lo/
[35057] /de yang ka dag gi rang sa de nas sprul pa mi 'gyed de/
[35058] sku dang ye shes kyi snang ba rags pa las 'das pa'i sa yin pa'i phyir ro/
[35059] /sprul pa yang yas mar 'gyed pa sems can dngos kyi don byed pa ni ka dag las lhun grub kyi gzhi snang shar ba nas 'gyed do/
[35060] /lam nas 'gyed pa la 'pho ba chen mo'i lus bzung ba dang*/
[35061] rang bzhin sprul par bgrod pa gnyis kyis sems can rang las rgyud gzhan rnams kyi don byed la/
[35062] bar dor sprul pa 'gyed tshul lhun grub kyi sgo las rang snang 'khor bar snang ba de'i don byed par snang ste/
[35063] rmi lam du sems can gyi don byas kyang rang snang tsam las gzhan ngor phan pa ma byung ba dang 'dra bar shes par bya'o/
[35064] /gnas 'di rdzogs pa chen po 'di'i khyad par gyi grub mtha' gcig yin pas cung zad rtogs dka' bar byed do/
[35065] /skad cig gsum du byed dus dang po la tshom bu'i snang ba ye shes bzhi sbyor dang bcas pa 'gags/
