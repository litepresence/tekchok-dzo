[35249] dang po rang snang rim gyis 'char ba la skad cig bdun/
[35250] rang snang shar nas de'i ngang la rang sor ci yin nam snyam par gnas pa la bdun/
[35251] de rang snang du shes nas rim gyis nges pa thob pa la bdun te/
[35252] nyi shu rtsa gcig na ka dag tu grol la/
[35253] ma thim pa'i bar der sprul pa bkye nas/
[35254] ka dag la thim pa'o/
[35255] /skad cig nyi shu rtsa gcig tu mnyam yang bsam gtan gyi zhag mang nyung yod pas dbang po rno rtul du bzhag ste/
[35256] zhag de dag skad cig dang sbyar zhing*/
[35257] dbang po'i snang tshul dang zhag gi rnam grangs dang*/
[35258] sprul pa'i 'gyed tshul tha dad pa ni/
[35259] rang shar las/
[35260] la la kha dog dkar pos grol/
[35261] la la kha dog ser pos grol/
[35262] /la la kha dog dmar pos grol/
[35263] /la la kha dog ljang gus grol/
[35264] /la la kha dog mthing gas grol/
[35265] /la la kha dog lnga kas grol/
[35266] /la la thig le zer gyis grol/
[35267] /de ni tha ma'i grol lugs so/
[35268] /zhes pa dang*/
[35269] dbang po tha ma'i grol lugs 'di lta ste/
[35270] /de yang tha ma'i sa zin pa ni zhag bcu bzhi thogs te/
[35271] de yang tshom bu gong 'og la drug
[35272] /ye shes la lnga/
[35273] lhun grub la zhag gsum thogs pa'i tha ma rang gi snang bar mthong nas sangs rgyas so/
[35274] /sprul pa yang zhag bzhi bcu na don byed nus so/
[35275] /tha ma'i rtse mo ni/
[35276] zhag bco lnga thogs te/
[35277] yang tshom bu dang ye shes gong bzhin no/
[35278] /lhun grub la zhag gcig gnas pa'i tham  yang rang gi snang bar mthong nas brtan thob bo/
[35279] /sprul pa yang zhag bzhi bcu zhes gsum na don byed nus so/
[35280] /tha ma'i mchog ni/
[35281] zhag bcu drug thogs te/
[35282] tshom bu dang ye shes la gong bzhin no/
[35283] /lhun grub la zhag lnga gnas pa'i tha ma yang rang gi snang bar mthong nas brtan pa thob bo/
[35284] /sprul pa yang zhag zhe drug nas don byed nus pa'o/
[35285] /tha ma'i phul ni zhag bcu bdun thogs te/
[35286] tshom bu dang ye shes la gong bzhin no/
[35287] /lhun grub la zhag drug gnas pa'i tha ma yang rang gi snang bar mthong nas brtan pa thob pa'o/
[35288] /sprul pa yang zhag zhe bdun na don byed nus so/
[35289] /tha ma'i rab/
[35290] zhag bco brgyad thogs te
[35291] yang tshom bu la zhag drug thogs so/
[35292] /ye shes la zhag brgyad/
[35293] lhun grub la zhag gsum gnas pa'i tha ma rang gi snang bar mthong nas brtan ba thob bo/
[35294] /sprul pa yang zhag lnga bcu na don byed nus so/
[35295] /tha ma'i 'bring ni/
[35296] zhag bcu dgu thogs te/
[35297] yang tshom bu la zhag bcu gnyis thogs so/
[35298] /ye shes bzhi gnas so/
[35299] /sems can gyi dbang po de rnams kun sangs rgyas kyi sa non pa'o/
[35300] /bar do de rnams kyang rmi lam lta bu'o zhes so/
[35301] /tha ma'i tha ma de rang bzhin sprul par skye bas 'dir grol ba'i khongs su bshad do/
[35302] /de dag ni dbang po'i grol tshul te chings gal po che yin pas shes par bya'o/
[35303] /spyi don bzhi pa srid pa'i bar do la las kyi 'phro mthud pa yur ba rkong chad la wa 'dzugs pa lta bu'i gdams ngag la gnyis te/
[35304] gdams pa'i mtshon tshul mdor bstan pa dang bar do'i rang ngo rgyas par bshad pa'o/
[35305] /dang po ni/
[35306] srid pa'i bar do rmi lam gyi snang ba ltar skad cig la thogs med du yul la 'jug cing skad cig snga ma rnams rang 'gags la yal bas ngos mi zin pa/
[35307] da lta thad drang gi snang ba gsal po yod la phyad phyod ban bun yal yol gang du bsams pa'i yul du skad cig la bgrod pa'i rdzu 'phrul yod pa'i dus der/
[35308] 'di'i sgo mthong ba rnams kyis bar do'i rang snang ngos zin 'ong bas/
[35309] phyogs bcu sprul pa'i zhing yid la byas pa tsam gyis chos nyid bden pa'i byin rlabs kyis der skyes nas bar do med par sangs rgya'o/
[35310] /'di la'ang sngon rol gyi gdams pa ni/
[35311] da lta rig pa mig gam tshangs bug nas 'od kyi gong bur dmigs pa skar mda' rgyug pa ltar 'phen pa'o/
[35312] /de'i dus kyi gdams pa zhing de dran nas shar la sogs par rig pa rang shugs la 'phang ba'o/
[35313] /'di'i sgo ma mthong ba'i 'gro ba phal pa chos la sbyangs pa rnams sgyu lus 'dzin pa dang*/
[35314] bden med du sbyong ba dang*/
[35315] zhing dag pa yid la byed pas grol ba srid par bshad de so so'i sgrub yig las 'byung ba bzhin no/
[35316] /chos la goms pa med pa rnams zhing dag par smon lam 'debs pa dang*/
[35317] skyabs 'gro byed pa dang*/
[35318] mngal sgo ngan pa la log ste/
[35319] bzang po 'dem par byed pa'o/
[35320] /gser phreng las/
[35321] 'khrul pa srid pa'i cha tsam du/
[35322] /rang snang rang bzhin med snang du/
[35323] /rang snang rang bzhin med shes nas/
[35324] /sprul pa dran pas rang rgyud 'grol/
[35325] /ces so/
[35326] /gnyis pa rgyas par bshad pa la nyi shu ste/
[35327] 'khor tshul/
[35328] nges tshig
[35329] cha byad/
[35330] mngon shes/
[35331] rdzu 'phrul/
[35332] tshe tshad/
[35333] kha dog
[35334] mgo'i lta lugs/
[35335] las gsog mi bsogs gi khyad par/
[35336] las kyi ltas/
[35337] ming gi rnam grangs
[35338] lus kyi tshad/
[35339] skye gnas ngos gzung ba/
[35340] spyod lam gyi khyad par/
[35341] 'od kyi tshad/
[35342] las 'brel gyi khyad par/
[35343] phyi ma'i lus dang nyon mongs pa'i 'brel tshul/
[35344] kham gsum gang du gtogs pa'i khyad par/
[35345] phyi ma'i mngal du tshud pa'i ltas/
[35346] dpe nye bar mtshon pa'o/
[35347] /dang po 'khor tshul gyi khyad par ni/
[35348] 'di'i sgo ma mthong ba'am mthong yang yid ma ches shing nyams su lon pa rnams la chos nyid bar do yun thung ba dang*/
[35349] rang snang du ngo ma shes te srid pa bar dor yang dang yang du kha 'khyal te/
[35350] sha khrag rang ka'i gzugs med kyang sngon nas lus la bdag 'dzin goms pa'i bag chags kyis rmi lam gyi lus ltar dbang po kun tshang zhing sha gzugs skyon med du yod yod 'dra ba'i snang ba 'char bas/
[35351] sngon byung srid pa'i sha gzugs can/
[35352] /dbang po kun tshang thogs med ldan/
[35353] /rigs mthun lha mig dag pas mthong*/
[35354] /mi bzlogs de ni dri za'o/
[35355] /zhes cha la btags nas bshad de/
[35356] sha gzugs dang dbang po rang mtshan du yod na lus blangs zin dngos su 'gyur bas bar do yin pa dang 'gal lo/
[35357] /des na byung gzhi rdos pa'i lus dang bral bas yid kyi srid pa'i ming dang*/
[35358] 'byung bzhi sa bon gyi cha la brten nas lus la 'jug tu nye bas sgyu ma lus kyi ming gnyis pa can/
[35359] sa zin med pas las kyis kun tu bskyod cing 'khor ba'o/
[35360] /gnyis pa nges tshig ni/
[35361] chos nyid kyi snang ba nub pa dang*/
[35362] rigs drug gi lus dngos su ma blangs pa'i bar gyi snang ba yin pas bar zhes bya'o/
[35363] /de ni de gnyis zung du sbrel ba'i dbus nyid la ngos gzung ngo*/
[35364] /srid pa ni kha cig sprul skur skye srid/
[35365] kha cig lha mir skye srid/
[35366] kha cig ngan song du skye srid/
[35367] kha cig grol pas srid pa zhes bya ste/
[35368] bar srid ces bya'o/
[35369] /gsum pa cha byad ni/
[35370] bar dar ji tsam sdod pa'i yar phyed snga ma'i rnam pa la/
[35371] mar phyed nas phyis gang du skye ba de'i lus dang*/
[35372] gos dang rgyan la sogs pa yod pa snyam pa ni rmi lam gyi cha byad bzhin no/
[35373] /de'ang lha mir skye ba len na de'i rnam pa ste/
[35374] gzugs su skye na dang po 'od kyi lus su yod pa snyam mo/
[35375] /gzugs med la yar skye dus gzugs med pas rnam pa mi 'char yang*/
[35376] nam mkha' dang pa tsam gyi snang ba las skye ba'o/
[35377] /gzugs med nas khams 'og mar 'pho dus phyed snga ma'i ting nge 'dzin dang pa tsam rang sprul ting nge 'dzin pa'i rnam pa las gzhan med la/
[35378] phyed phyi ma gang du skye ba'i rnam par 'char ro/
[35379] /lha min dang*/
[35380] ngan song gsum ni de'i rnam pa 'char la/
[35381] mnar med du skye na zang la thal bas bar do med do/
[35382] /de bzhin du yar zang thal ba dang*/
[35383] 'pho ba 'byongs pas skye gnas gang du zang thal bas bar do mi snang la/
[35384] gzhan rnams ni bar srid la lam byed do/
[35385] /bzhi pa mngon shes ni/
[35386] sngar chos nyis bar do'i mngon shes kyi cha bag la nyal 'dir yod pa de'i dbang gis sngar gnas pa'i 'jig rten de'i snod bcud kyi rgya dang*/
[35387] dpangs dang*/
[35388] tshad dang*/
[35389] chags 'jig la sogs pa dang*/
[35390] phyis skye sa de'i snod bcud kyi mtshan nyid kun skad cig la me long du gzugs brnyan shar ba mthong ba bzhin shes so/
[35391] /de ltar phyi ma'i gnas gang skye der 'dod cing 'dun pas skye ste/
[35392] lha mi'i yul mthong nas chags pas der skye ba dang*/
[35393] lha min dang*/
[35394] dud 'gro'i nags dang mtsho gling mdzes dgur mthong bas de dag tu skye la/
[35395] dmyal ba yi dwags kyi gnas kyang 'od zer gsal ba'i me'i snang ba mdzes shing chags pa ltar mthong nas phyin pa snyam pa las skye ste/
[35396] mdor na gang skye'i gnas de mdzes shing dga' bar mthong ba dang*/
[35397] dgras ded pas skyabs su mthong nas der gab pa'i sems dar cig chags pas skye ba len no/
[35398] /de'ang 'dod par skye ba thams cad sems 'dod chags kyi mngon shugs langs pas yul la dga' gdung lhag par che ba skye la/
[35399] gzugs su skye na rags snang la zhe sdang zhing 'od la dga' gdung skye'o/
[35400] /gzugs med du skye na snang ba gang yang dga' gdung med pas ci yang med pa'i sems gnas pa tsam la dga' bar skye'o/
[35401] /snod bcud snang ba de yang skad cig tsam las/
[35402] de nas bag chags tshan che ba'i dbang gis 'gag go
[35403] /'dir mngon shes 'char ba'i rgyu gang las byung na/
[35404] chos nyid kyi sa bon yod pa de 'dir sgrib byed lus rang ka ma med pa dang*/
[35405] chos nyid gong du mthong ba'i byin rlabs las byung ba'o/
[35406] /lnga pa rdzu 'phrul ni/
[35407] dbang po gsal zhing lus rdzogs par snang ba de rmi lam du 'phur ba la sogs pa ltar/
[35408] nam mkha' la 'gro zhing shes pa gang gtad der tshud de/
[35409] chung ba khab mig dang rta rnga'i brgya gshags kyi nang du'ang tshud la/
[35410] che ba rta glang dang ri brag dang nam mkha' la'ang tshud pas
[35411] gzugs che chung ma nges pa'i sems can du 'ong la/
[35412] sa chu me rlung ri brag la sogs pa kun la zang thal du 'gro zhing*/
[35413] 'byung bzhi'i gnod pas mi tshugs shing*/
[35414] 'byung ba gang la'ang 'jug pa'i nus pa yod pas/
[35415] brag gi nang la sogs pa dang sgo nga'i nang du sems can 'ong ba'i gnad do/
[35416] /'di'i dus su rdo rje gdan dang ma'i mngal ma gtogs gang la'ang thogs pa med cing*/
[35417] ris mthun pa dang lha'i mig can ma gtogs pas de mi mthong la/
[35418] des sems can gyi gnas ris kun phar mthong ba'o/
[35419] /rdzu 'phrul 'di'i rgyun ni gong du longs sku'i rdzu 'phrul mthong ba'i cha las byung ba ste/
[35420] de yang skad cig tsam byung nas yang 'gags shing nub ste snang ba gzhan 'byung ngo*/
[35421] /gzhan shar dus gong ma rnams brjed nas mi snang ba rmi lam snga phyi rmi lam khung der mi dran pa bzhin no/
[35422] /drug pa tshe tshad ni/
[35423] snang ba'i skye tshul nyi shu po 'di zhag bdun la rdzogs te/
[35424] bar srid de'i tshe zhag bdun lon nas zad pa'i phyir ro/
[35425] /tshe de las med dam zhe na/
[35426] yang bag chags kyi dbang gis gong gi snang ba sad nas/
[35427] yid kyi lus blangs te lan bdun du 'chi/
[35428] lan bdun du skye bar snang ba rmi lam gyi skye shi bzhin no/
[35429] /bdun du skye ba yang brdzus nas skye la/
[35430] 'chi ba dang skye ba thams cad skad cig la byed do/
[35431] /dge ba'i stobs 'debs na zhag bdun bdun gyi bdun tshigs byas pas phan che'o/
[35432] /de'ang skye ba bdun gnas par snang ba bdun 'chi bar snang ba bdun te nyi shu rtsa gcig pa phrag gcig ni/
[35433] lus len pa'i ring mtha' ste/
[35434] bdun tshan bdun gyis zhag bzhi bcu rtsa dgu ste/
[35435] de'i khongs su las tha dad pas lus so so ba len no/
[35436] /spyir bar srid kyi tshe thung mtha' zhag bdun/
[35437] ring mtha' bzhi bcu rtsa dgu/
[35438] bar ma de'i bar ro/
[35439] /de'ang 'dod pa na dus ma yin par 'chi ba ltar/
[35440] der yang dus min du las kyis 'chi ba srid la/
[35441] las 'gas de las ring ba'ang srid par bshad kyang bar ma'i dbang du byas pa'o/
[35442] /skye shir snang ba'i rgyu ni/
[35443] sngar gyi 'chi ba dran pa las gong du nyin mtshan gyi cha gang la shi ba'i dus der 'di yang 'chi la/
[35444] skye ba dran pas skad cig la skye ba'o/
[35445] /bdun pa kha dog ni/
[35446] phyis gang skye'i lus kyi ltas su snang ste/
[35447] lha mir skye na dkar ba dang*/
[35448] lha min dang dud 'gror skye na ser ba dang*/
[35449] yi dwags su skye na du ba lta bu dang*/
[35450] dmyal bar skye na bal nag g.yeng ba 'dra ba'o/
[35451] /'di'i rgyun ni gong du longs sku'i mdog dang phyag mtshan mthong ba las byung ba'o/
[35452] /brgyad pa mgo lta ba'i khyad par ni/
[35453] lha mir skye na gyen la'o/
[35454] /lha min byol song 'phred la'o/
[35455] yi dwags dmyal ba thur du'o/
[35456] /dgu pa la gsog mi bsog ni/
[35457] rags pa mngon gyur du mi gsog la/
[35458] phra ba bag la nyal yid kyi stobs la brten nas gsog ste/
[35459] las bar ma zhes bya'o/
[35460] /de'ang chos nyid bden pa mthong bas sngar gyi mngon gyur pa'i las mi snang la sa bon du yod/
[35461] 'dir rmi lam gyi rang dus bzhin du las bar ma phra ba phyi ma'i kha snon tsam gsog pas/
[35462] phyi ma'i las kyi 'brel pa yang 'di'i rgyu mthun gyi 'bras bu gcig la gcig brgyud byas te 'khor bar byed pa'o/
[35463] /gsog lugs ni/
[35464] khyad par gyi snang ba gcig nub gcig ma skyes pa'i khar bsags pas de'i dbang gis sngar gyi snang ba mi gsal ba'o/
[35465] /dus ni shes pa snga phyi'i bar ro/
[35466] /rgyu ni sngar gyi mngon gyur med kyang phra ba bag la nyal dang bsam gtan gyi cha las so/
[35467] /'dir gsog pa ni gong du chos nyid la bred cing sngangs pa las byung ba'o/
[35468] /bcu pa las kyi ltas ni/
[35469] sngar las dag pa sa bon gyi chas snang ba de'i dus su gong ma'i chos nyid kyis rab tu gsal zhing brtags pa yin la/
[35470] sngar gyi sa bon ma dag pas shes pa mi gsal zhing rmugs pa'o/
[35471] /shes pa gsal mi gsal sngar gyi dge mi dge'i 'phen pa las byung ba'o/
[35472] /rgyu ni gnyis las gsal ba'i rgyu sngar rjes dran dag pa las byung la/
[35473] mi gsal ba chos nyid la rgyab kyis phyogs pa las byung ba'o/
[35474] /sngar lha mthong ba'i cha la rjes dran du btags kyi rjes dran mtshan nyid pa ma mthong bas 'dir 'khrul pa'o/
[35475] /bcu gcig pa ming gi rnams grangs ni/
[35476] 'byung bzhi sa bon gyi cha las ming bzhi 'dus pa'i bdag nyid can te/
[35477] 'byung ba sa'i byed las 'dus pas srid pa sha gzugs kyi bdag nyid can dang gcig
[35478] chu'i byed las kyi sa bon sgyu ma lta bu'i lus su byung bas/
[35479] 'di'i dus na zas su dri za zhing gong ma'i las la nye bar 'khor ba dang gnyis kyis srid pa'i bar ma dor phung po lnga'i nying mtshams sbyor ba dri za nye bar 'khor ba dang gnyis/
[35480] me'i byed las kyi sa bon la srid pa yid kyi gzugs tsam las/
[35481] sha khrag rang ka ma med kyang sa bon gyi cha la yod pa de yi gzugs la smin pas dbang po dang yan lag kun tshang ba snyam byed pas/
[35482] dbang po kun tshang thogs med ldan dang gsum/
[35483] 'byung ba rlung gi byed las kyis sa bon las las kyi rlung gis thogs pa med par bteg nas kun la lta snying 'dod cing 'jug pas thogs med ldan nam/
[35484] 'jug srid ces bya ba dang bzhi'o/
[35485] /'di dag rgyu ci las byung na/
[35486] gong ma'i ye shes bzhi sbyor gyi rtsal las byung ngo*/
[35487] /bcu gnyis pa lus kyi tshad ni/
[35488] las ma dag pa rnams byis pa lo brgyad pa tsam la/
[35489] dag pa rnams lo bcu drug lon pa'i lus kyi tshad de rmi lam gzugs lta bu las rang mtshan du med do/
[35490] /rgyu ni lhun grub kyi 'char lugs brgyad mthong ba las byung ba'o/
[35491] /bcu gsum pa skye gnas gang du gtogs pa ni/
[35492] mngal skyes/
[35493] sgong skyes/
[35494] drod bsher skyes/
[35495] rdzus skyes bzhi las/
[35496] rdzus skyes su gtogs la/
[35497] chos gang dang mthun na rdzu 'phrul dang 'od yod pas lha dang mthun la/
[35498] zhag bdun bdun na skye shi'i sdug bsngal la spyod pas dmyal ba dang mthun te/
[35499] dmyal ba rnams dang lha rnams dang*/
[35500] /srid pa bar ma rdzus te skye/
[35501] /zhes pas so/
[35502] /rgyu ni gong du sprul pa'i rnam pa mthong ba las byung ba'o/
[35503] /bcu bzhi pa spyod lam ni/
[35504] chos nyid bden pa'i stobs yal bas sngar zhen gyi bag chags langs pas sngar gyi gang byed de 'dir yang spyod pa'o/
[35505] /rgyu ni chos nyid kyi dus su rang snang la bred cing sngangs pa las byung ngo*/
[35506] /bco lnga pa 'od ni/
[35507] las dag pa mngon mthor skye ba rnams la dkar po dpag tshad gcig tu gsal la/
[35508] ma dag pa ngan 'gror skye ba rnams la ser po dang nag po mog mog po rang gsal tsam mo/
[35509] /de dag gi rgyu ni chos nyid kyi rang 'od las byung ngo*/
[35510] /bcu drug pa las 'brel ni/
[35511] phyi ma bzang 'gro chos dang ldan par skye na 'dir dge ba'i rnam pa dang 'phrad/
[35512] phyi ma nor dang*/
[35513] 'khor dang longs spyod dang ldan par skye na rang yid du 'ong ba'i rnam pa de dag dang 'phrad par snang ngo*/
[35514] /phyi ma dbang po ma tshang ba dang sdig can dang*/
[35515] ngan 'gro la sogs par skye na/
[35516] yid du mi 'ong ba dang*/
[35517] dbul ba la sogs pa'i rnam pa dang 'phrad pa snyam mo/
[35518] /rgyu ni chos nyid la chags pa'am sdang bar bzung ba las byung ba'o/
[35519] /bcu bdun pa lus dang nyon mongs kyi 'brel ni/
[35520] gzugs rang ka ma med kyang rmi lam lta bu'i khung na rang gzugs la chags pa skye na 'dod pa dang*/
[35521] sdang ba skye na gzugs dang*/
[35522] bar ma skye na gzugs med du skye'o/
[35523] /de dag gi rgyu ni chos nyid bden pa las gol ba las byung ngo*/
[35524] /bco brgyad pa khams gang du gtogs pa ni/
[35525] 'dod pa/
[35526] gzugs/
[35527] gzugs med gsum las/
[35528] ming bzhi'i phung po sgyu ma yid kyi lus su yod pa snyam yang*/
[35529] phyi ma'i phung po ma blangs pas gzugs rang ka ma med pa'i phyir/
[35530] gzugs las gzhan tshor ba/
[35531] 'du shes/
[35532] 'du byed/
[35533] rnam shes bag la nyal gyi phung por gnas pas gzugs med khams su gtogs pa'o/
[35534] /gzugs med pa'i rgyu ci las byung na gong du chos nyid sgyu ma lta bu mthong ba las byung ba'o/
[35535] /bcu dgu pa'i phyi ma'i mngal du tshud pa'i ltas ni/
[35536] bdun phrag gcig gam gnyis nas bdun gyi bar bar srid myong nges kyi las rdzogs nas phyi ma'i srid pa so sor dang po tshud dus/
[35537] lha'i skye gnas su tshud na 'di'i dus su shes pa'i snang ba la lha khang gi yang thog gam rin po che'i khang bu brtsegs pa'i nang na 'dug pa snyam byed do/
[35538] /lha ma yin gyi mngal du tshud na/
[35539] mgal me'i 'khor lo'i nang na 'dug pa'am/
[35540] char 'bab pa'i dkyil na 'dug pa snyam pa 'ong ngo*/
[35541] /mi'i mngal du tshud na rab tu grang ba snyam byed na mi lus tsam po/
[35542] /nam rmugs pa'i dkyil na 'dug pa snyam byed na mi lus gtsang ma/
[35543] skye bo 'dus pa'i ca co'i gseb na 'dug pa snyam byed na mi lus rin po che'i ltas so/
[35544] /byol song gi mngal du tshud na spyi bo'i nang ngam phug gam na bun gyi nang na 'dug pa snyam pa'o/
[35545] /yi dgas kyi mngal du tshud na grog po phugs rdugs na 'dug pa snyam mo/
[35546] /dmyal ba ni brgyud pa las dngos su srid pa'i bar ma do la gnas so/
[35547] /'di dag byung nas mngal du tshud zin pas/
[35548] 'gro bar 'dod kyang thogs pa dang bcas pas dbang med do/
[35549] /rgyu ni gong du chos nyid bden pa la yid ma ches pa las so/
[35550] /nyi shu pa dpe ni/
[35551] rtswas me 'dzin pa ltar las dang bag chags kyi dbang gis mngal gnas 'dzin pa dang*/
[35552] 'dam rdzab kyis skye 'gro'am nor bu'am shing la sogs pa 'dzin pa ltar 'khor ba na rang rig pa'i ye shes 'dzin pa dang*/
[35553] bya rgyas bya 'dzin pa ltar pha ma'i snyoms 'jug gi rnyis bar srid kyi sems can 'dzin pa ni/
[35554] dbyar gyi sha rul la sbrang ma 'du ba ltar/
[35555] pha ma'i snyoms 'jug gi mngal sgor bar srid bye ba dpag med 'phungs te/
[35556] pha ma'i bde ba'i ro myong ba tsam gyis der skye ba'i las can de rang dbang med par mngal rgyas 'thums pa ni ma'i bshang lam na 'jug go
[35557] /de dag kyi nyi zla kha sbyor las/
[35558] 'di nyid lung dang mi ldan pa'i/
[35559] /sems can gyi ni 'jug pa yi/
[35560] /srid pa'i bar do zhes bya ba/
[35561] /'khor ba'i gnas kyi lam mgo ni/
[35562] /dper na zo chu bzhin du 'khor/
[35563] /sha khrag rang ka'i lus bral nas/
[35564] /sgyu ma yid kyi gzugs can no/
[35565] /rdos dang bral ba'i ming gnyis pa'o/
[35566] /snga ma'i shes pa'i snang ba 'gags/
[35567] /phyi ma nyid ni ma byung bar/
[35568] /rigs can gang du'ang ma nges pas/
[35569] /gang nub gang snang de skabs na/
[35570] /skad cig gnas pa'i bar ma do/
[35571] /phyis ni gang skye'i cha byad 'dzin/
[35572] /phyis 'byung cha byad yongs bzung nas/
[35573] /rigs drug so so'i snang char 'gyur/
[35574] /'dod pa khams kyi snod spyi dang*/
[35575] /bcud ni rang gis rig cing gsal/
[35576] /rang nyid gang skye'i snod bcud kyang*/
[35577] /de nyid dus na gsal ba'o/
[35578] /'dod ldan snod bcud gsal bar snang*/
[35579] /dbang po yan lag yongs rdzogs pas/
[35580] /dngos po kun la thogs med cing*/
[35581] /ri brag la sogs thogs med 'jug
[35582] /gzhan las tshe ni zhag bdun 'gyur/
[35583] /zhag ni bdun phrag bdun gyis ni/
[35584] /de yi tshe yi tshad yin no/
[35585] /lha dang mi ni kha dog dkar/
[35586] /lha ma yin dang byol song ser/
[35587] /yi dwags 'od ni du ba 'dra/
[35588] /dmyal ba sdong dum lta bu'am/
[35589] /yang na bal nag g.yengs pa 'dra/
[35590] /byol song yang na khrag bcos bzhin/
[35591] /lha min kha char 'bab pa bzhin/
[35592] /de tshe kha ni 'di lta ste/
[35593] /lha dang mi ni gyen la lta/
[35594] /lha min byol song de bzhin 'phred/
[35595] /yi dwags dmyal ba thur du lta/
[35596] /'di dag da gzod skye ba'i dbang*/
[35597] /srid pa bar do'i las rnams ni/
[35598] /gsog dang mi gsog ltas 'di'o/
[35599] /rnam par smin pa'i bag chags med/
[35600] /bar ma'i dbang gis rgyu mthun pa'i/
[35601] /bag chags rnams ni 'dis bsogs go
[35602] /de tshe shes pa'i ltas 'di'o/
[35603] /gang zhig las ni dag pa yi/
[35604] /shes pa nyid ni gsal ba yin/
[35605] /de bzhi ma dag rnam mi gsal/
[35606] /de kun dge sdig las las byung*/
[35607] /de nyid ming gi rnam grangs ni/
[35608] /'di dag rnams su rig par bya/
[35609] /ming bzhi 'dus pa'i bdag nyid can/
[35610] /srid pa yi ni sha gzugs dang*/
[35611] /sgyu lus dri za nye bar 'khor/
[35612] /srid pa'i bar do phung mtshams sbyor/
[35613] /gzugs med dbang po kun ldan pas/
[35614] /thogs pa med par kun la 'jug
[35615] /de ltar bar ma'i lus kyi tshad/
[35616] /byis pa po brgyad lon pa'am/
[35617] /lo bcu lon pa'i lus tshad du/
[35618] /rmi lam lta bu'i gzugs su gnas/
[35619] /skye gnas nyid ni rnam bzhi las/
[35620] /rdzus nas skyes pa nyid du ste/
[35621] /lha dang dmyal ba bar ma do/
[35622] /'di kun rdzus pa las skye'o/
[35623] /spyod pa nyid ni 'di lta bu/
[35624] /sngar zhen las la spro ba ste/
[35625] /de yi rjes su zhugs nas ni/
[35626] /de spyod yid kyi rjes su 'dzin/
[35627] /de nyid 'od kyi tshad rnams ni/
[35628] /sngar zhen bag chags rags byung ba/
[35629] /'di yi 'od ni dpag tshad gcig
[35630] /kha dog dkar po lheng lheng po/
[35631] /'di ni lha mi'i skye gnas so/
[35632] /bag chags can la gsal mi snang*/
[35633] /gang gi las ni bzang ngan gyis/
[35634] /bzang ba dge dang yid 'ong 'phrad/
[35635] /ngan pa'i sems can bag chags can/
[35636] /yid du mi 'ong mngal du 'jug
[35637] /phyi ma'i lus dang 'brel par ni/
[35638] /rang shugs zhe sdang skyes pa'i rgyu/
[35639] /de bzhin 'dod chags rkyen gyis ni/
[35640] /phyi ma la ni snang ba'i tshul/
[35641] /khams ni rnam pa gsum dag las/
[35642] /ming bzhi'i phung po ma 'gags te/
[35643] /phyi ma ma blangs par ma srid/
[35644] /ming bzhi'i 'dus pa'i phung po las/
[35645] /sha khrag gzugs ni mi snang bas/
[35646] /gzugs ni med pa'i khams su'o/
[35647] /phyi ma'i lus dang nye ba'i tshe/
[35648] /mgal me'am ni char pa'am/
[35649] /de bzhin grang ba nam rmugs pa/
[35650] /skye bo 'dus pa'i ca co dang*/
[35651] /lha khang ngam ni yang thog gam/
[35652] /khang bu dag ni brtsegs par mthong*/
[35653] /ngan song rnams ni spyil po'am/
[35654] /phugs rdugs grog po stong par mthong*/
[35655] /'di dag mngal du tshud pa'i ltas/
[35656] /'gro bar 'dod kyang rgyas 'thums te/
[35657] /thogs pa nyid dang bcas pa'o/
[35658] /dper na rtswas ni me 'dzin dang*/
[35659] /de bzhin 'dam gyis rdzas 'dzin dang*/
[35660] /mkha' 'gro 'dod pa'i dbang gis ni/
[35661] /sa khung brus pa'i rnyis 'dzin ltar/
[35662] /dbang med chags pa'i rnyis 'dzin to/
[35663] /zhes so/
[35664] /de ltar srid pa bar do nas lam brgyud de/
[35665] las kyi dbang gis/
[35666] dga' ldan dang*/
[35667] rtsod ldan dang*/
[35668] cha mnyam ldan dang*/
[35669] gnyis ldan dang*/
[35670] bkres ldan dang*/
[35671] sdug bsngal chen po dang ldan pa'i gnas su zo chu'i 'khor lo ltar gcig nas gcig tu 'gro bas 'gro ba rigs drug ces bya ste/
[35672] rang shar las/
[35673] rnam rtog 'khor ba kho na ste/
[35674] /ngu 'bod chen po'i gnas dang ni/
[35675] /shin tu bkres pa'i gnas dag dang*/
[35676] /rmugs shing myos pa'i gnas chen dang*/
[35677] /rab tu rags pa'i gnas dang ni/
[35678] /de bzhin cha mnyam gnas chen dang*/
[35679] /shin tu dga' ldan gnas su bshad/
[35680] /ma rtogs pa yi sems can rnams/
[35681] /de las 'gro sa med pa'o/
[35682] /zhes so/
[35683] /theg pa'i mchog rin po che'i mdzod las/
[35684] rang snang bar do'i char tshul bstan pa ste rim khang nyi shu rtsa gsum pa'o/
[35685] /de ltar brtson pa dang dbang po 'bring rnams bar dor grol ba'i gdams pa rgya cher bstan nas/
[35686] da ni dbang po tha ma rnams rang bzhin sprul pa dbugs 'byin pa'i chos kyi rnam grangs bshad de/
[35687] de la 'di'i sgo mthong ba'i dbang po tha ma'i tha ma la'ang rigs gnyis las/
[35688] yang mtha' ni mngon sum gyi sgo mthong yang yid ma ches pas nyams su ma blangs pa dang*/
[35689] yid ches kyang nyams su blang long skad cig kyang med par tshe 'dis g.yengs pa dag ni srid pa gzhan du brgyud par zangs yig can nas bshad la/
[35690] sgo mthong nas yid ches pas nyams su blangs kyang*/
[35691] snang ba cher yang ma 'phel/
[35692] rtogs pas chos zad ka dag gi dgongs pa ngo ma 'phrad pas rtogs pa rgyud la ma skyes/
[35693] 'on kyang nyams su blangs pas mi dge ba'i 'jug pa bsrabs te/
[35694] rmi lam dge bar 'gyur ba'i gang zag skal ldan rnams rang bzhin sprul par chos nyid bden pa'i byin gyis brlabs las skye ste/
[35695] rig pa rang shar chen po'i rgyud las/
[35696] bden pa mthong ba'i sems can ni/
[35697] rtogs pa rgyud la ma skyes kyang*/
[35698] /phyogs bcu sprul pa'i zhing khams su/
[35699] /gnas nas mthar phyin grol bar 'gyur/
[35700] /ces bshad pas/
