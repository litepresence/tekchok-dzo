[36786] dang po la lam snang yin te lhun grub kyi sbubs ka dag chen po de don gyi 'bras bu khang pa lta bu las/
[36787] der 'jug pa dang de nas phyir mched pa gzhi ka dag las phyir snang du 'char dgos pa'i phyir ro/
[36788] /'char tshul ngo bo skur gnas pa las 'char ro/
[36789] /lam snang la gnyis yod de/
[36790] rang nyid sangs rgyas bsgrub pa'i lam 'bras bu'i sngon rol pa rnams dang*/
[36791] rang nyid sangs rgyas grub zin nas gdul bya 'dren pa'i lam sku mngon par snang bas don mdzad pa'o/
[36792] /de las 'dir mi slob pa'i lam snang du 'dod pas sku gsum lam snang yin pa dang*/
[36793] 'bras bu yin pa gnyis 'gal la 'brel ba grub pa'i don to/
[36794] /rnam par grol ba'i chos sku nang dbyings las sku gsum phyir snang lam du shar bas sku dang ye shes kyi rnam 'phrul snang ba yang*/
[36795] chos sku ye shes kyi thugs/
[36796] longs sku de'i sku/
[36797] sprul sku mdzad par snang bas don 'byung ba'i phyir ro/
[36798] /de'ang nang gsal 'char gzhi'i sku dang ye shes 'du 'bral med pa rdo rje sems dpa'i chos nyid dang*/
[36799] de las phyir gsal du sku gsum gyi lam snang rang du shar ba gnyis rig pa'i ngang du 'dra yang*/
[36800] phyi nang gi khyad par phye la/
[36801] rang snang gi cha las gdul bya'i snang ngor longs sprul 'char bas don mdzad pa'ang*/
[36802] rig pa'i rol par gcig kyang*/
[36803] rang snang gdul byas mi mthong la/
[36804] de las shar ba de mthong ba'i khyad yod pas 'dra gnyis shan phyed par bstan pa yang*/
[36805] seng ge rtsal rdzogs las/
[36806] rdo rje sems dpa'i chos nyid dang*/
[36807] /rang snang dkyil 'khor dag pa gnyis/
[36808] /'dra gzhi gcig la gol sa che/
[36809] /zhes bshad do/
[36810] /de ltar nang dbyings dang*/
[36811] phyir gsal lam snang gi cha ma phyed par/
[36812] sku gsum rang snang gi 'bras bur 'dod na/
[36813] sprul sku gdul bya la snang ba bzhin/
[36814] grol sa'i ka dag gi chos sku gdul bya la snang bar thal/
[36815] sku gsum ngo bo gcig yin pa'i phyir/
[36816] chos  sku 'phro 'du dang kha dog tu snang bar thal/
[36817] khyod dang ngo bo gcig pa'i longs sprul chos de snang ba'i phyir/
[36818] yang na sprul sku gdul bya la mi snang bar thal/
[36819] chos sku mi snang ba'i phyir ro/
[36820] /des na sku gsum yang rig par ngo bo gcig gi
[36821] rnam par ngo bo gcig pa de 'dra bas mi blang zhing*/
[36822] sprul sku thugs rje'i cha yin la/
[36823] des sprul pa'i snang ba de gzugs brnyan sprul pa yin gyi/
[36824] sprul sku dngos ma yin te/
[36825] thugs rje ma yin pa'i phyir ro/
[36826] /grub mtha'i dbye ba 'di yang shin tu phra bas shes rab can rnams kyis dpyod la khong du chud par gyis shig
[36827] gnad gal po che yin no/
[36828] /gnyis pa skabs kyi don bshad pa la gsum ste/
[36829] sku gsum gyi gnas spyir bstan pa/
[36830] ye shes kyi gnas bye brag tu bshad pa/
[36831] sku gsung thugs yon tan 'phrin las lnga'i gnas kyi don bsdu ba'o/
[36832] /dang po la chos sku/
[36833] longs sku/
[36834] sprul sku gsum las/
