[36061] mu tig phreng ba las/
[36062] grol sa nyid ni thog ma'o/
[36063] /zhes so/
[36064] /thog ma'i ka dag la rig pa rang ngo shes nas da rgyur mi ldog pas 'khrul gzhi zad pas 'bras bu zhes bya bar ming 'gyur ba'o/
[36065] /zhib tu gong du gzhi'i skabs su bshad zin pa las/
[36066] khyad par dri ma dang bral bas phye bar rig par bya'o/
[36067] /gnyis pa la gsum ste/
[36068] dbyings su grol tshul dngos/
[36069] dbyings su gnas pa'i rang bzhin/
[36070] dbyings su chos nyid kyi dgongs klong ji ltar 'khyil ba'o/
[36071] /dang po ni/
[36072] dbang po rno rtul 'bring gsum grol ba'i tshe 'bras bu la khyad par med la/
[36073] dus gsum gyi sangs rgyas thams cad gdongs pa zad pa'i chos sku brjod bral de nyid du gcig pas ngo mnyam tha dad med pa'i rang bzhin thig le nyag gcig tu sangs rgyas te/
[36074] de'ang tshe 'dir rdos bcas dag gam bar dor rang snang zin nam/
[36075] sprul pa'i zhing du dbugs phyung yang rung ste/
[36076] lam snang gi sku dang ye shes kyi snang ba phyir gsal gyi cha rnams/
[36077] lhun grub thim tshul gyi rim pas dbyings su nub pa shel 'od nang du bsdus pa lta'i tshe na snang ba stong par grol te/
[36078] ye shes dbyings su thim nas/
[36079] gzugs sku chos sku'i klong du mya ngan las 'das te/
[36080] dngos po dang mtshan ma med pa nam mkha' lta bu'i chos nyid du ro gcig pa ni nam mkha' nam mkha' la thim pa lta bu'o/
[36081] /dper na dbyings las rig pa gud du bcad de lus la gnas pa bum nang gi nam mkha' lta bu de kha'i bu ga nas nam mkha' che ba 'di dang 'brel ba ltar/
[36082] sgron ma bzhis thog ma'i ka dag dang mtshams sbyar/
[36083] bum pa chag dus phyi nang bar gsum gyi nam mkha' dbyer med ngo bo gcig tu gnas pa ltar/
[36084] lus sems bral bas rig pa lnga phyi bar med chen po nang dbyings ka dag chen por gnas pa ste/
[36085] klong drug pa las/
[36086] ngang kun tu bzang por spros pa thams cad nye bar zhi nas 'gran zla med par sangs rgyas pa'i tshe chos thams cad kyi mig rdul dang bral ba zhes bya ba snyed do/
[36087] /zhing khams kun tu mtha' yas pa mthong nas snang ba phyi nang gnyis su med par 'dres pa'i tshe klong rnam par dag pa'i dgongs pa thob ste/
[36088] de'i tshe 'khor ba nyid thog mtha' chod pa zhes bya'o zhes so/
[36089] /de ltar nam mkha' 'dres pa'am/
[36090] yang na phyir snang rang 'od kyi zer rnams dbyings su thim pa nyi ma nub pas zer rang la 'dus pa'am/
[36091] chu la chu thim pa'am/
[36092] mar la mar thim pa dang yang 'dra ste/
[36093] sku gdung 'bar ba las/
[36094] de nas ngo bo ka dag la/
[36095] /nyi ma las ni zer 'dus ltar/
[36096] /rang snang sprul par bcas pa ni/
[36097] /rang gi ngo bo rang thim nas/
[36098] /dbyer med 'byed pa med par 'gyur/
[36099] /ji ltar chu la chu thim dang*/
[36100] /de bzhin mar la mar thim dang*/
[36101] /nam mkha' nam mkha' thim pa bzhin/
[36102] /gnyis med nges gzung med par 'gyur/
[36103] /ces so/
[36104] /de'i tshe ka dag gi nang dbyings su thim pas rig pa rang sa zin te/
[36105] rgyal ba 'od mi 'gyur ba'i sangs rgyas/
[36106] mnga' dbang rdzogs pa'i ston pa kun tu bzang po ye shes lhun grub kyi mgon po rdo rje 'chang zhes bya bar gyur cing*/
[36107] lam gyi chos rnams 'bras bu thob pas zad la/
[36108] 'bras bu'i chos rnams zla ba nya gang ba na 'phel zad pa ltar yongs su rdzogs pas de las gong du 'gror med pas zad pa'i sar phyin pa ni/
[36109] rang shar las/
[36110] rtogs pa'i skyes bu blo rtsal can/
[36111] /mi 'gyur mnyam nyid ngang du thim/
[36112] /rtog med shes rab rang shar ro/
[36113] /bde byed brtsegs pa'i sa chen der/
[36114] /ma bkod nor bu'i phung po ltar/
[36115] /sna tshogs 'byung zhing ngang du thim/
[36116] /sangs rgyas kun gyi mes po ni/
[36117] /'od mi 'gyur bar kun tu grags/
[36118] /zhes pa dang*/
[36119] klong drug pa las/
[36120] dran shes rnams ni mya ngan 'das pa'i tshe na brjod pa'i mtha' kun rang gis rang zad pa'o/
[36121] /phung pho khams dang skye mched mya ngan 'das pa'i tshe na snang srid thams cad bde ba'i zhing du snang*/
[36122] dbang po yul rnams mya ngan 'das pa'i tshe na phyag rgya mchog gi longs spyod chen por rang snang ba'o/
[36123] /sgra tshig rnams ni mya ngan 'das pa'i dus na snang ba kun las pha rol phyin pa'o/
[36124] /lta sgom spyod pa 'bras bu mya ngan 'das pa'i dus rtsol bcas dran pa rang zad yin/
[36125] /chos dang shes rab mya ngan 'das pa'i dus na lha'i sku rnams mi dmigs rgya yis thebs par snang*/
[36126] nyams myong mya ngan 'das nyid zad pa'i dus na byung tshor rnams kyi sgo yang rang gis rang 'gags so/
[36127] drod dang rtags ni rang zad mya ngan 'das pa'i tshe na nyon mongs rnams ni rang zad stongs par byas pa yin/
[36128] zad pa'i chos 'di spyod pa'i gang zag bskyed dang rang rdzogs so/
[36129] /snying po 'di la gnas pa'i skyes bu skal can sus mthong ba/
[36130] 'di ni sangs rgyas kun gyi 'bras bu kun tu bzang po'i ngo bo rang 'dug yin/
[36131] sangs rgyas rnams kyi 'bras bu 'di la su goms dpal ldan rdo rje 'dzin pa nyid du'ang 'gyur/
[36132] thog ma'i mgon po dri med dag pa 'od kyi sbubs nas rang byung shar bas ni/
[36133] sangs rgyas kun gyi mdzad pa'i bdag nyid du yang gsang mchog chen po nyid kyi sku thob ste/
[36134] de las mi ldog rnal 'byor blo rtsal stobs dang ldan pa'i skal ba can/
[36135] 'bras bu kun kyi tshad du phyin pas kun tu bzang po dang mnyam pa'o/
[36136] /zhes so/
[36137] /de lta bu'i ka dag rang ngo la yod med kyi mtha' dang bral bas sku dang ye shes la sogs pa'i snang ba yod med las 'das la/
[36138] 'char gzhi ma 'gags pa tsam ni/
[36139] shel gong rang ngo la 'od dang kha dog gang du'ang ma grub la/
[36140] de'i ngang nas 'od lnga'i 'char gzhi ma 'gags pa lta bu ste/
[36141] thal 'gyur las/
[36142] 'bras bu brjod par mi nus kyang*/
[36143] /chos rnams zad sar phyin pa dang*/
[36144] /rang gi grub pa'i mtha' yang 'jig
[36145] /'di dus bla ma'i man ngag nub/
[36146] /lta sgom spyod pa'i mtha' stongs pas/
[36147] /chos su snang ba yod ma yin/
[36148] /sku dang ye shes rgyun chad pa/
[36149] /sangs rgyas med cing sems can med/
[36150] /mdor na gang yang gnas pa med/
[36151] /song ba med pas 'ong med pa'o/
[36152] /zhes pa dang*/
[36153] klong drug pa las/
[36154] de ltar chos nyid ka dag la/
[36155] /ye shes med cing sku yang med/
[36156] /'od med kha dog rnams dang bral/
[36157] /gang gi ngo bo grub med pas/
[36158] /ma rig pa dang nyon mongs kyang*/
[36159] /smos ci dgos te yod ma yin/
[36160] /ces so/
[36161] /de ltar nang dbyings ka dag gi rang bzhin la'ang 'char gzhi tsam las/
[36162] dngos su gang du'ang grub pa med de/
[36163] de nyid las/
[36164] rang bzhin gyi snang ba la/
[36165] mtshan mar 'dzin pa ye med de/
[36166] /kha dog ma yin rang gsal bas/
[36167] /shes shing rig pa'i cha rnams tsam/
[36168] /'dzin pa'i gzung yul gang med phyir/
[36169] /rnam par rtog pa'i 'dzin cha med/
[36170] /'od las 'das pa'i ye gdangs su/
[36171] /ye nyid nas ni khyad par gnas/
[36172] /sku las 'das pa'i rang gdangs su/
[36173] /rnam dag phyag rgya chen por gnas/
[36174] /zhes so/
[36175] /gnyis pa dbyings su rig pa gnas pa'i rang bzhin la lnga ste/
[36176] 'byung ba ma la zha ba/
[36177] ye shes dbyings su thim pa/
[36178] shes rab mkha' la 'degs pa/
[36179] 'od gsal dbyings su 'khyil pa/
[36180] rig pas rang sa zin pa'o/
[36181] /dang po ni/
[36182] sbubs gsum gcig tu dril bas 'byung lnga dang mar grol te/
[36183] ye shes dag pa'i spyan la thogs pa med pa'o/
[36184] /de yang ma dag pa 'khrul pa'i snang ba dag pa chos nyid la thim dus/
[36185] sha khrag gi lus 'od gsal sgyu ma'i lus la thim nas de nyid chos sku rin po che gsang ba'i lus la thim dus/
[36186] shes rab kyi spyan ye shes kyi spyan la thim zhing*/
[36187] de nyid chos nyid kyi spyan la thim pas yul dang shes pa'i spyod byed rnam par dag ste/
[36188] rin po che gsang ba'i sbubs na ye shes nang gsal ba'i dgongs pa la 'pho 'gyur med pa ni/
[36189] kun tu bzang po thugs kyi me lo las/
[36190] ma dag 'khrul pa'i snang bas ye shes snang ba bsgribs/
[36191] /'khrul pa'i snang ba 'gags na dag pa'i snang ba 'char/
[36192] /bag chags sbubs kyis ye shes sgyu lus bsgribs/
[36193] /lus 'di bor nas 'od kyi snang ba 'char/
[36194] /de nas rin chen sbubs la mthar phyin 'gyur/
[36195] /sbubs gsum gcig tu dril nas sprul pa phyogs bcur mdzad/
[36196] /ces so/
[36197] /da lta'i lus kyi 'byung ba lnga snyigs ma'i cha rnams dag ste/
[36198] ka dag gi nang dbyings 'od gsal gyi 'byung ba chen po lnga'i dbyings der so so nas gnas gyur gyi char brtsis na/
[36199] ma dag pa'i 'byung ba dngos dag pa'i 'byung bar gnas gyur pa'am bag la zha ba ni ma yin/
[36200] ma dag pa'i 'byung lnga dag stobs kyis ye shes dag pa lnga'i 'byung chen snang rung la ltos nas/
[36201] dag 'bras bu rnam par gzhag go
[36202] /de yang rlung rdo rje rgya gram bkod legs te dam tshig gi lha mo mkha' la 'khyil bas g.yo ba med pa'i rlung dbyings su thim/
[36203] sa rin po che rnam lnga'i mchod rten khod snyoms shing tshul du gshis te/
[36204] sra ba med pa'i sa dbyings su thim/
[36205] chu shel gyi 'khor lo brtsegs legs pas las dang nyon mongs pa'i cha las grol nas gsher ba med pa'i chu dbyings su thim/
[36206] me pad+ma'i dra ba 'od 'bar te ma smin pa smin par byas nas tsha ba med pa'i me dbyings su thim/
[36207] nam mkha' rnam dag gi chos nyid klong yangs shing ka nas dag pas ma dag pa 'khrul pa go 'byed pa'i nam mkha' dbyings su thim nas/
[36208] phyi yul/
[36209] nang lus/
[36210] phung po khams dang skye mched la sogs pa'i chos thams cad rnam par dag ste/
[36211] ye shes rin po che'i ngo bo stong pa kun 'byung gi dkyil 'khor klong yangs pa ni/
[36212] rang shar las/
[36213] rin po che sna lnga'i thang ni kun snyoms/
[36214] rin po che gsang ba'i nyi ma la 'char nub med/
[36215] rin po che chu'i pad+ma la gos pa med/
[36216] rin po che me'i dkyil 'khor brtsigs legs/
[36217] rin po che rlung gi shes rab la rtog pa med/
[36218] rin po che sa'i dkyil 'khor theg pa che/
[36219] rin po che'i nam mkha' ni mtha' dang dbus med/
[36220] rin po che stong pa'i dkyil 'khor bri legs/
[36221] rin po che sku gdung 'bar ba'i mchod rten ni brtsegs legs pa dang*/
[36222] ngo sprad spras pa las/
[36223] mig dang mig gi rnam par shes pa dang
[36224] rna ba dang rna ba'i rnam par shes pa dang*/
[36225] sna dang snang ba'i rnam par shes pa dang*/
[36226] lce dang lce'i rnam par shes pa dang*/
[36227] lus dang lus kyi rnam par shes pa rnams kyi de bzhin nyid shes pas/
[36228] lus yongs su mya ngan las 'das te/
[36229] gzugs kyi phung po rnam par dag
[36230] nam mkha' yongs su mya ngan las 'das te/
[36231] /'du shes kyi phung po rnam par dag
[36232] /sa yongs su mya ngan las 'das te/
[36233] tshor ba'i phung po rnam par dag dag
[36234] /me yongs su mya ngan las 'das te/
[36235] rnam shes kyi phung po rnam par dag
[36236] rlung yongs su mya ngan las 'das te/
[36237] 'du byed kyi phung po rnam par dag ces so/
[36238] /gnyis pa ye shes dbyings su thim pa ni/
[36239] nyon mongs pa lnga ye shes lngar dag pa'i rang gdangs lnga nang dbyings 'od gsal la thim nas/
[36240] gting gdangs kha dog lnga'i char gzhir gnas te/
[36241] klong drug pa las/
[36242] rang gdangs bskyod pa dkar po'i cha/
[36243] /gting gsal chen po nyid du gnas/
[36244] /snang ba rang zad ser po'i cha/
[36245] /mi mngon gting nas rang ngo gsal/
[36246] /chags sdang rang zad dmar po'i cha/
[36247] /gting gdangs ma 'dres chen por gnas/
[36248] /bya rtsol bskyod pa rang bral ba'i/
[36249] /'dzad pa med pa'i ljang gur ni/
[36250] /thog ma rnams kyi zer du yang*/
[36251] /mi mngon gting nas gsal ba'i cha/
[36252] /'gyur med rdzogs pa'i mthing gar ni/
[36253] /ye rdzogs byas pa med par gnas/
[36254] /zhes so/
[36255] /gsum pa shes rab mkha' la 'degs pa ni/
[36256] nang dbyings ye shes kyi rlung lnga rang so la mi g.yo 'pho 'gyur med par gnas pa ste/
[36257] de'ang stobs ldan ma/
[36258] shugs 'chang ma/
[36259] 'degs byed ma/
[36260] brtan ma/
[36261] snang byed ma lnga las/
[36262] chu dag pa'i rang bzhin thur du sel stobs ldan mas ni/
[36263] ye shes kyi rlung gis gtso 'khor gnyis med du sbyor te don la dbyer med/
[36264] rlung dag pa'i rang bzhin gyen du rgyu shugs 'chang pas gtso 'khor lnga po skad cig la chos sku'i ngang du bskyod/
[36265] sa dag pa'i rang bzhin khyab byed 'char gzhi'i char gnas pa 'degs byed mas rten dang brten pa med par chos sku'i ngang du gzugs skur gnas so/
[36266] /snang byed ma nam mkha' dag pa'i rang bzhin med mnyam 'char bzhi'i chos sku dang ye shes dngos su med la gting gsal 'char gzhi'i char nang gsal du gnas so
[36267] /brtan ma sa dag pa'i rang bzhin srog rlung 'char gzhi'i chas rig pa'i ye shes rnam par mi rtog pa'i dgongs pa las mi g.yo bar byed pa ste
[36268] de nyid las/
[36269] ye nas rang dag chen po la/
[36270] /rdzogs pa rnams kyi rtse mor gnas/
[36271] /rdos bcas mtshan ma rang dag phyir/
[36272] /gting gsal chen po'i gzhi mar gnas/
[36273] /zhes pa dang*/
[36274] rang shar las/
[36275] rin po che rnam par bkod pa'i dra ba ni cha snyoms zhes so/
[36276] /bzhi pa 'od gsal dbyings su 'khyil ba la bzhi ste/
[36277] thim pa la ma rmugs pa/
[36278] gsal ba la rtog pa med pa/
[36279] yin pa la bdag med pa/
[36280] so sor ma 'dres la go mi 'byed pa'o/
[36281] /dang po thim pa la ma rmugs pa ni/
[36282] 'byung ba ma la zha/
[36283] ye shes dbyings su thim yang sku gsum 'du 'bral med par phra ba'i ye shes nang gsal du gnas pa'o/
[36284] /gnyis pa ni/
[36285] chos sku dri ma med pas mdun rgyab med pa/
[36286] steng 'og med pa/
[36287] phyogs mtshams med par 'od gsal bas/
[36288] sku dang ye shes kyi 'char gzhir gnas la/
[36289] sems dang dbugs med pas 'khor ba'i chos thams cad kyis ma gos pa'o/
[36290] /gsum pa ni/
[36291] yin ni lta ba rang byung gi rgyal po yin pa la bag chags kyi bdag dang bral ba'o/
[36292] /bzhi pa ni/
[36293] chos sku'i klong na rin po che 'od 'bar ba'i sku lnga gting gsal du gnas pas/
[36294] dang po'i gzhi rang sa na gnas kyang gzhi de la rtog pa med pas da 'khor bar 'khrul pa'i go mi 'byed pa'o/
[36295] /de yang shes rab sku ru smin nas sku lnga dbyings su bskyod pa las byung ba'o/
[36296] /lnga pa rig pas rang sa zin pa la bzhi ste/
[36297] chos sku 'gyur ba med pa rdo rje lta bu'i sku/
[36298] ye shes la 'gyur ba med pa g.yung drung lta bu'i tshe/
[36299] dgongs pa la 'du 'bral med pa chu bo lta bu'i rgyun/
[36300] rig pa la gsal 'grib med pa nyi ma lta bu'i zer ro/
[36301] /dang po ni/
[36302] rig pa gzugs sku chos skur thim pas ngo bo gcig tu gyur te/
[36303] 'pho 'gyur med pa'o/
[36304] /gnyis pa ni/
[36305] ngo bo 'dzin pa'i ye shes/
[36306] rang bzhin mtshan nyid 'dzin pa'i ye shes/
[36307] thugs rje 'gro ba 'dul ba'i ye shes rnams 'char gzhi'i cha tsam du rang ngo dbyer med pas rtag par gnas pas dus thams cad pa'i ye shes zhes bya'o/
[36308] /gsum pa ni/
[36309] rgyun gyi ting nge 'dzin la 'du 'bral med pas/
[36310] chos nyid bsam gyis mi khyab pa'i ting nge 'dzin las 'pho 'gyur med pa'o/
[36311] /bzhi pa ni/
[36312] so so rang byung gi rig pa nang gsal lhun grub chen por bzhugs pas/
[36313] rin po che'i sbubs la 'pho 'gyur med par gnas so/
[36314] /de dag kyang*/
[36315] rang shar las/
[36316] rin po che rdo rje'i gdan la 'gyur ba med/
[36317] rin po che stong pa'i lam la thug pa med/
[36318] dgongs pa rang gnas kyi man ngag tu bstan pa'o zhes so/
[36319] /gsum pa dbyings su chos nyid kyi dgongs klong ji ltar 'khyil ba la gsum ste/
[36320] ngo bo mdor bstan/
[36321] rnam pa rgyas par bshad/
[36322] don gyi mjug bsdu ba'o/
[36323] /dang po ni/
[36324] ka dag gi dbyings na lhun grub kyi gting gsal rig pa'i ye shes 'od gsal ba'i snying po ni/
[36325] sangs rgyas kyi chos thams cad kyi rtsa ba yin pas lung chen po zhes bya/
[36326] mtha' yas pas yangs pa/
[36327] sangs rgyas pas stobs che ba/
[36328] lta ba'i mthar thug gi skyel sa/
[36329] 'pho 'gyur med pa'i gzer/
[36330] tshur rol mthong ba'i blos brtag pa'i yul las 'das pa'i 'phyong*/
[36331] thams cad mkhyen pas me long*/
[36332] lam thams cad kyis bgrod pa'i rtse mo/
[36333] grol ba'i yul/
[36334] gsang ba rgyal po'i chos thams cad kyi mdzod khang chen po ste/
[36335] yi ge med par las/
[36336] rig pa'i ye shes ma nor ba bstan pa/
[36337] mi 'gyur ba rtsa ba'i lung chen po/
[36338] yangs pa chos kyi snang ba chen po/
[36339] dgongs pa chos nyid kyi stobs chen po/
[36340] lta ba rang byung gi sgrol sa chen po/
[36341] mi 'gyur ba'i gzer yig chen po/
[36342] rtag par dka' ba'i 'phyong chen po/
[36343] lta bar dka' ba'i me long chen po/
[36344] bgrod par dka' ba'i lam chen po/
[36345] /gnas par dka' ba'i yul chen po/
[36346] phyin par dka' ba'i sa chen po/
[36347] med bzhin du snang ba'i snang ba chen po/
[36348] gting med pa'i dpag par dka' ba chen po/
[36349] khyab pa med pa'i ye gdangs chen po/
[36350] shes pa chen po la dpyod byed med pa/
[36351] yul rig gnyis su med pa'i dgongs pa chen po/
[36352] sems med pa'i snang ba chen po/
[36353] mi 'gyur yongs su gdal ba chen po/
[36354] phra ba la gzung bar dka' ba chen po/
[36355] che ba la mthong ba med pa chen po/
[36356] /
[36357] zlum pa la dbyibs med pa chen po/
[36358] 'khyug pa la dbugs med pa chen po/
[36359] gsal ba la mdog nag pa chen po/
[36360] med pa la mnyen pa chen po/
[36361] snang ba la brtag dka' ba chen po/
[36362] stong pa la snang ba chen po/
[36363] gcig pa la rgya ma chad pa chen po/
[36364] gnyis ltar snang ba la yongs su rdzogs pa chen po/
[36365] mdzes pa la rgyan med pa chen po/
[36366] gang ba la stong pa chen po/
[36367] smin pa la ma rdzogs pa chen po/
[36368] sku ltar snang ba la 'gro 'ong med pa chen po zhes so/
[36369] /de yang dbyings ye shes gnyis su snang ba/
[36370] chos sku'i ngang na gting gsal kyi sku la 'char gzhir snang ba'o/
[36371] /gnyis pa rnam pa rgyas par bshad pa la gnyis las/
[36372] ngo bo stong pa ltar gzhal na ka dag nam mkha' lta bu gang du'ang ma grub pa mtha' bral rdzogs pa chen po chos sku'i klong yangs pa yin la/
[36373] rnam par gsal ba ltar gzhal na chos sku'i dbyings rum na nang gsal lhun gyis grub pa'i ye shes sku gsung thugs mi zad pa rgyan gyi 'khor lo'i 'byung gnas su phra ba'i char gting gsal du gnas te/
[36374] de'i ngos nas phye na/
[36375] ye shes lnga'i dkyil 'khor du ye gsal ba/
[36376] ye shes de'i gong na gzhan med pas dpangs mtho ba/
[36377] ye shes kyi pho brang lhun gyis grub pas rgya che ba la sogs pa ste/
[36378] kun tu bzang po thugs kyi me long las/
[36379] rin po che rnam par bkod pa'i dkyil 'khor ni ma bris par bkra/
[36380] ye shes brtan pa'i ri rgyal ni ma brtsigs par dpangs mtho/
[36381] ye shes gdal ba'i pho brang ni ma byas par rgya che/
[36382] ye shes klong yangs kyi rgya mtsho ni ma rnyog par rang gdangs/
[36383] ye shes gsal ba'i nyi ma ni ma byas par 'char nub med/
[36384] stong nyid gdal ba'i thang ni ma bkod par cha snyoms/
[36385] ye shes 'gyur med kyi lam ni ma sbyangs par nye ring med/
[36386] rig pa 'gyur med kyi rta ni rgyugs kyang chad pa med/
[36387] rig pa dmigs med kyi chu rgyun la rgyun 'chad med/
[36388] rig pa ye shes kyi sa bon la 'phel 'grib med/
[36389] rig pa stong gsal gyi ye shes ni dbyer mi byed/
[36390] rig pa 'dzin med kyi ye shes ngos gzung gi mtha' dang bral/
[36391] rig pa rtog med kyi ye shes ni ma 'gags pa la yongs su gsal/
[36392] rig pa kun gsal gyi ye shes ma 'dres la yongs su rdzogs/
[36393] rig pa kun snang gi ye shes ni gsal la 'dzin pa med/
[36394] rig pa kun gsal gyi ye shes ni gsal la lhun stug ces pa dang*/
[36395] rang shar las
[36396] rin po che'i gzhal yas khang ni bkod legs/
[36397] /rin po che rnam par spras ba'i btsun mo ni rgyan bzang*/
[36398] rin po che mdzes pa'i rta ni bang mgyogs/
[36399] rin po che sna tshogs kyi thang la zad pa med ces so/
[36400] /gsum pa don gyi 'bras bu mjug bsdu ba ni/
[36401] dbyings dang ye shes dbyer med pa'i sangs rgyas de la yon tan gyi tshogs ni tshad med de/
[36402] nor bu 'phra bkod las/
[36403] yang dag par rdzogs pa'i sangs rgyas kyi rdzu 'phrul gyi tshad med do/
[36404] /dpag tu med do/
[36405] /gzung du med do/
[36406] gzhal du med do/
[36407] /sangs rgyas kyi snang ba ni che chung gi mtha' 'das te nam mkha' lta bu'o/
[36408] /sangs rgyas kyi stobs ni yin min gyi mtha' las 'das te glang po che lta bu'o/
[36409] /sangs rgyas kyi rtsal ni spangs thob kyi mtha' las 'das te seng ge lta bu'o/
[36410] /sangs rgyas kyi yon tan ni gang stong gi mtha' las 'das te yid bzhin gyi nor bu rin po che lta bu'o/
[36411] /sangs rgyas kyi bo ngo ni bdag rtog gi mtha' las 'das te kun khyab kyi ye shes nyid do/
[36412] /sangs rgyas kyi bzhugs tshul ni dbang po dang yul las 'das te rang snang nyid do/
[36413] /de ni rang byung gi dgongs pa nyid kyi tshig go zhes pa dang*/
[36414] rang shar las/
[36415] yang dag par rdzogs pa'i sangs rgyas kyi dgongs pa la mtha' thug pa med do/
[36416] /sangs rgyas kyi rtogs pa la tshad med do/
[36417] /shes rab la rtsis med do/
[36418] /gnas la bzang ngan med do/
[36419] /lta ba la yin min med do/
[36420] /gzhi la rgya chad med do/
[36421] /lam la 'pho 'gyur med do/
[36422] /'bras bu la rgyur ldog pa med do/
[36423] /ye shes la gsal 'grib med do/
[36424] /shes rab la sems med do zhes so/
[36425] /sangs rgyas dngos kyi sa de 'bras bu mthar phyin zin pas rang nyid bgrod pa'i lam med do/
[36426] /sangs rgyas bcom ldan 'das rnams ni lam chad pa 'jug pa chad pa spros pa dang srid par 'dren pa chad pa zhes yul las bshad la/
[36427] gdul bya 'dren pa thugs rje'i lam sku dang*/
[36428] ye shes dang 'phrin las phyir snang du shar bas mdzad pa la ltos nas/
[36429] mi slob pa'i lam zhes bshad pa yin no/
[36430] /gsum pa sku dang ye shes kyi 'char gzhir gtan la dbab pa la gnyis te/
[36431] 'char gzhi ngos gzung*/
[36432] rang bzhin rgyas par bshad pa'o/
[36433] /dang po la'ang 'char gzhi dngos dang*/
[36434] de la log rtogs dgag pa gnyis las/
[36435] dang po ni/
[36436] spangs rtogs mthar thug gi chos sku ka dag lhun grub rin po che'i sbubs de sku dang ye shes kyi 'char gzhi yin no/
[36437] /de'ang ngo bo stong gsal rang byung gi ye shes gang du'ang ma grub pas gangs du'ang ma phyed mi byed 'byed pa med cing smra bsam brjod pa las 'das te/
[36438] 'khor 'das kyi mtha' las grol ba/
[36439] nam mkha' ltar gang du'ang ma grub pa ma yin la yon tan tshad med pa nyi zla gza' skar lta bu kun 'byung ba'i 'char gzhir gyur pas ye shes rdzogs pa'i sku zhes bya ste/
[36440] thal 'gyur las/
[36441] sangs rgyas rnams kyi chos nyid ni/
[36442] /ma phye mi 'byed mnyam pa la/
[36443] /sgra tshig ming du ga la srid/
[36444] /ltos gzhi rang dag 'khrul pa dag
[36445] /'khor 'das ming du mi grags so/
[36446] /ma byung ma skyes 'gag pa med/
[36447] /kun 'byung ye shes gang ma yin/
[36448] /ces pa dang*/
[36449] rang sar dengs pa'i chos nyid ni/
[36450] /'byung ba dengs pas rdos pa 'gags/
[36451] /rdul dang phra rab mthar 'gags nas/
[36452] /cha shas tsam yang gnas pa min/
[36453] /nyon mongs dengs pas 'khrul pa dang*/
[36454] /rtog bral zhen pa mi gnas pas/
[36455] /bag la nyal dang kun nas ldang*/
[36456] /rdul cha tsam yang mi gnas so/
[36457] /de ltar phra rags dengs pa yis/
[36458] /phung po lnga yang mthar gyis phra/
[36459] /'byung ba bzhi yi lus zad nas/
[36460] /thams cad ye shes rdzogs sku'o/
[36461] /rtog med ting 'dzin rang gnas te
[36462] /bcos ma'i chos las 'das pas na/
[36463] /chos zhes tshig tu mi gnas so/
[36464] /zhes so/
[36465] /gnyis pa la gsum ste/
[36466] 'dod pa dgod/
[36467] de dgag
[36468] yang dag pa'i lugs gzhag pa'o/
[36469] /dang po ni/
[36470] snga rabs pa kha cig na re/
[36471] yang dag par sangs rgyas pa'i dus kyi ka dag de cir yang ma grub pas sku dang ye shes kyi chos su yang med la 'char gzhi yang ma yin no zhes pa dang*/
[36472] kha cig na re
[36473] sku dang ye shes dngos su bzhugs te de med na 'bras bu'i chos sku dang ye shes ma thob par thal ba'am thob nas nyams par thal ba'i phyir ro zhes 'dod do/
[36474] /de dgag pa la gnyis las/
[36475] rigs pa ni/
[36476] phyogs dang po ltar na/
[36477] sangs rgyas la ye shes med pas rang gi don dang gzhan don mi 'byung bar thal te/
[36478] ci yang med pa'i na mkha' stong pa dang khyad par med pa'i phyir ro/
[36479] /gnyis pa ltar na/
[36480] dngos po smra ba kha cig ltar chos sku de dngos po dang mtshan mar grub pa bems po rags pa ltar yod par thal te/
[36481] gzugs rang mtshan du grub pa'i phyir dang rnam pa'i ye shes dngos su grub pas rtog pa dang khyad med du thal ba'i phyir ro
[36482] /lung gi dgag pa ni/
[36483] klong drug pa las/
[36484] shes bya'i ye shes gnyis med na/
[36485] /bems po rnam dang khyad ci yod/
[36486] /yang na stong pa phyam chad du/
[36487] /'di nyid 'gyur ba kho na'o/
[36488] /zhes pa dang*/
[36489] sgron ma snang byed las/
[36490] de ltar ye shes cha med na/
[36491] /phyi rol nam mkha' stong pa dang*/
[36492] /khyad par nyid ni yod pa yin/
[36493] /de phyir gzhi nas ye shes khyab/
[36494] /ye shes med na chad pa dang*/
[36495] /khyad par ci yang yod mi 'gyur
[36496] /rags pa'i ye shes yod gyur na/
[36497] /'on te brtag pa nyid dang mnyam/
[36498] /zhes so/
[36499] /gsum pa yang dag pa'i lugs la/
[36500] ka dag rang ngo la gang du'ang ma grub pas yod med kyi mtha' las 'das pa sku dang ye shes su grub pa shel gong lta bu'o/
[36501] /de'i ngang ngam dbyings sam cha la 'char gzhi'i cha shin tu phra ba'i ye shes sum brtsegs su gnas pa shel gyi nang 'od de dngos su mthong yul na med kyang*/
[36502] 'char gzhir gnas pa bzhin no/
[36503] /ye shes gsum po de yod pas sku dang ye shes thams cad kyi 'byung gnas su gyur pa dang*/
[36504] chos kyi sku las ma g.yos bzhin du gzugs sku 'phrin las dang bcas pa gdul bya la snang nus pa'i nus pa'ang gnad de las byung ngo*/
[36505] /de ltar ma yin na sangs rgyas nas ni chos skur ro gcig
[36506] de la ni ye shes med pas sems can gyi don dang sangs rgyas kyi chos tshad med pa gtan nas med par 'gyur te/
[36507] sdud pa las/
[36508] ye shes med na yon tan 'phel med byang chub dang*/
[36509] rgya mtsho 'dra ba'i sangs rgyas chos kyang med par 'gyur/
[36510] ces so/
[36511] /de'ang ye shes med ces gsungs pa rnams ni ngo bo gang du yang ma grub pa'i ldog pa yin la/
[36512] ye shes yod par gsungs pa rnams rang bzhin lhun grub kyi cha la brjod pa ste/
[36513] 'gal ba med pas ka dag dang lhun grub gnyis su med pa'o/
[36514] /gnyis pa rang bzhin rgyas par bshad pa ni/
[36515] dbyings ka dag gi chos sku'i ngang na ye shes lhun grub phra ba'i rang bzhin du gnas pa yang*/
[36516] gzhi 'dzin pa'i ye shes su dngos su phra bar gnas la/
[36517] de'i cha las mtshan nyid 'dzin pa'i ye shes lnga dang*/
[36518] shes bya mkhyen pa'i ye shes 'char gzhi'i cha dngos su ma shar tsam du yod pa'o/
[36519] /thal 'gyur las/
[36520] de yang sems nyid smin pa'i tshe/
[36521] /chos kyi sku la gzhi gnas te/
[36522] ka nas dag pas dri ma zad/
[36523] /ngo bo ye nas 'khrul pa med/
[36524] /'char byed ma 'gags lhun grub bo/
[36525] /zhes so/
[36526] /de'ang ka dag gi dbyings na lhun rub gnas pa des ngo bo rang bzhin thugs rje'i cha phra ba dngos su snang la/
[36527] gzhi gnas kyi ye shes de gsum gyis ye shes gzhan gnyis kyi 'char gzhi byed pa ni/
[36528] yang de nyid las/
[36529] de ltar grol ba'i sems nyid la/
[36530] /thugs rje med pa ma yin te/
[36531] /gzhi la gnas pa'i ye shes kyis/
[36532] /rang bzhin shugs kyi 'char gzhi byed/
[36533] /mtshan nyid 'dzin pa'i ye shes kyis/
[36534] /rkyen gyis dag pa smin par byed/
[36535] /shes dang shes bya'i ye shes kyis/
[36536] /mos gus can la dngos grub ster/
[36537] /ces so/
[36538] /gzhi gnas kyi gsum po des 'char gzhi byed tshul la/
[36539] /ngo bo sku gsum gyi 'char gzhi byed la sku gsum tha dad snang char ma grub pa dang*/
[36540] rang bzhin gyis 'od lnga'i 'char gzhi byed la kha dog rang mtshan ma grub pa dang*/
[36541] thugs rjes ye shes gnyis kyi 'char gzhi byed la yul dang rnam pa la dngos su 'jal bar med pa ste/
[36542] thal 'gyur las/
[36543] de yang ngo bo skur gnas pas/
[36544] chos dang chos longs spyod sprul pa'i char/
[36545] /ma phyed byed pa med pa'i tshul/
[36546] /babs las grub pa nyid las kyang*/
[36547] /sku mdog la sogs blo yul med/
[36548] /rang bzhin 'char byed 'od kyi tshul/
[36549] /dkar dmar ser dang ljang mthing ni/
[36550] /mtshan ma ris can ma yin par/
[36551] /ris med shes bya'i babs las grub/
[36552] /thugs rje 'char ba sna tshogs las/
[36553] /'di 'dra gcig tu nges med pas/
[36554] /sna tshogs snang phyir gzhi zhes bya/
[36555] /zhes dang*/
[36556] klong drug pa las kyang*/
[36557] rdos bcas mtshan ma rang dag phyir/
[36558] /gting gsal chen po'i gzhi mar gnas/
[36559] /khyab dang khyab pa nyid kyis stong*/
[36560] /phyam nas chad pa med snang bar/
[36561] /gsal byed snang ba'i cha ma 'gags
[36562] /snying po thams cad bcud bsdus pa'i/
[36563] /dri ma med cing rang sar dag
[36564] /sangs rgyas rnams kyis gsang chen du
[36565] /rang bzhin gyi ni cha la bzhugs/
[36566] /thugs rje'i snang cha sna tshogs las/
[36567] /stong cha 'gag pa med pa nyid/
[36568] /shes bya'i ye shes rnam gnyis su/
[36569] /snang ba'i cha las snang bar bas/
[36570] /med pa'i snang ba rang dag las/
[36571] /rang bzhin shugs kyi thugs rje ni/
[36572] /mdzad pa'i rtsol ba ye med pas/
[36573] /ma byas snang ba'i tshul dag tu/
[36574] /ye nas 'byed pa med par snang*/
[36575] /nyi ma la ni 'od bzhin du/
[36576] /rang gi byas pa ma yin te/
[36577] /rang gi rang bzhin de ltar snang*/
[36578] /zhes pa dang*/
[36579] shes bya ji lta nyid mkhyen pa'i/
[36580] /thugs rje cha yi ye shes kyis/
[36581] /rang gi dngos po'i gnas lugs mkhyen/
[36582] /ye shes de yi cha med na/
[36583] /'byung bzhi'i gzugs dang khyad ci yod/
[36584] /shes bya ji snyed mkhyen pa yi/
[36585] /thugs rje yi ni ye shes kyis/
[36586] /gdul bya rnams kyi bsam pa mkhyen/
[36587] /'di med nam mkha' nyid dang mtshungs/
[36588] /de phyir thams cad mkhyen pa yi/
[36589] /ye shes thugs rje'i cha la snang*/
[36590] /'di kun dran pas bzung ba min/
[36591] /rang bzhin nyid du gnas pa las/
[36592] /gzung 'dzin rags par mi gnas so/
[36593] /gting gsal phra ba'i char snang bas/
[36594] /'di ni sems can rnams kyi lam/
[36595] /gong du sa bon bzhin du 'phel/
[36596] /'di yi snang ba ma 'gags par/
[36597] /rang mthun sman gyi nus pa bzhin/
[36598] /rigs drug rnams la mthun par snang*/
[36599] /de yi phyir na thugs rje'o/
[36600] /zhes so/
[36601] /de'ang 'char gzhi'i cha las sprul skur shar dus ye shes gnyis kyang dngos su gdul bya rigs drug gi don byed la/
[36602] ka dag gi dus 'dir dngos*/su med/
[36603] cha sa bon gyi tshul du gnas pa'o/
[36604] /klong drug pa las kyang*/
[36605] ngo bo nyid dang rang bzhin dang*/
[36606] /thugs rje yi ni snang ba dag
[36607] /blo can rnams la snang ba'o/
[36608] /ngo bo gang du'ang ma grub pas/
[36609] /rang bzhin snang cha gsal bar snang*/
[36610] /thugs rje'i cha las ye shes gnyis/
[36611] /bya dang byed pa med par shar/
[36612] /shar snang blo rim gnyis kyi phyir/
[36613] /ye shes mdzad pa 'di lta bu/
[36614] /rtsol sgrub rnams dang bral bar snang*/
[36615] /sangs rgyas rnams kyi ye shes ni/
[36616] /gzhi nas 'di ltar snang ba'o/
[36617] /zhes pa'o/
[36618] /de ltar dbyings dang ye shes gnyis su med pa'i chos sku mthar thug ni ka dag dang lhun grub gnyis med kyi grol sa ka dag chen po zhes bya ste/
[36619] rang bzhin 'char gzhir gnas kyang*/
[36620] ngo bo gang du'ang ma grub pas don dam pa'i bden pa nyag gcig yongs su rdzogs pa chen po sku dang ye shes las 'das pa'i chos nyid nam mkha' lta bu ni/
[36621] mthar thug gi 'bras bu/
[36622] nang dbyings chen po/
[36623] grol sa bla na med pa/
[36624] sku gsung thugs gnyis su med pa'i rdo rje gsang ba lhun grub rin po che'i sbubs yin te/
[36625] kun tu bzang po thugs kyi me long la/
[36626] de bzhin gshegs pa'i sku la bzhengs pa dang bzhugs pa mi mnga'o/
[36627] /de ci'i phyir zhe na/
[36628] de bzhin gshegs pa la sku dngos por med pa'i phyir ro/
[36629] /de bzhin gshegs pa'i gsungs la sgyur ba dang mi bsgyur ba mi mnga'o/
[36630] /de ci'i phyir zhe na/
[36631] de bzhin gshegs pa'i gsang stong pa'i phyir ro/
[36632] /de bzhin gshegs pa'i thugs la dgongs pa dang mi dgongs pa mi mnga'o/
[36633] /de ci'i phyir zhe na/
[36634] de bzhin gshegs pa'i thugs la rtog pa med pa'i phyir ro zhes pa dang*/
[36635] snying po'i mdo sde shes rab kyi pha rol tu phyid pa rdo rje gcod pa las kyang*/
[36636] gang dag nga la gzugs su mthong*/
[36637] /gang dag nga la sgrar shes pa/
[36638] /log par spong la zhugs pa ste/
[36639] /skye bo des ni nga mi mthong*/
[36640] /'dren pa rnams ni chos kyi sku/
[36641] /chos nyid shes bya ma yin te/
[36642] /de ni shes par nus ma yin/
[36643] /ces gsungs pa bzhin no/
[36644] /dbu ma thal 'gyur ba dag sangs rgyas dngos ni chos sku rnam dag stong pa de la 'dod la/
[36645] rang ngor yod med kyi spros pa zhi bas sku dang ye shes tsam kyang ma grub cing*/
[36646] gzhan snang ba sangs rgyas kyi thugs rje dang*/
[36647] gdul bya'i smon lam las gzugs sku 'phrin las dang bcas pa snang ba ni/
[36648] nam mkha' lding gi mchod sdong dang nor bu dang dpag bsam shing ltar 'dod de/
[36649] 'jug pa las/
[36650] zhi sku dpag bsam shing ltar gsal gyur la/
[36651] /yid bzhin nor bu ji bzhin rnam mi rtog
[36652] /'gro grol bar du 'jig rten 'byor slad rtag
[36653] /'di ni spros dang bral la snang ba yin/
[36654] /ces so/
[36655] /'dir yang ka dag gi rang ngo de dang 'dra rung las/
[36656] phra ba'i ye shes dbyings na yod pa las sku dang ye shes 'char la/
[36657] des sems can sangs rgyas kyis dngos su don byed par smon lam btab pa rnams kyi don byed la/
[36658] ngo bo'i cha las lhun grub yin pas rgyu smon lam gyis bskyed par mi 'dod pa'i khyad par gyis phye ba yin no/
[36659] /'di dag ni ka dag 'bras bu'i gnad gal po che yin pas shes rab can dag gis shin tu blo gros zhim mos rig par bya'o/
[36660] /spyi don gnyis pa lhun grub 'od gsal gyi 'char gzhi las sku dang ye shes kyi snang tshul bye brag tu bshad pa la gnyis te/
[36661] sku'i dbye ba spyir bstan pa dang*/
[36662] sku gsum gyi rang bzhin bye brag tu bshad pa'o/
[36663] /dang po la lnga las/
[36664] sku gcig tu bstan pa ni/
[36665] gzhi rig par gcig
[36666] lam rig pa'i sar gcig
[36667] 'bras bu rig pa dri med ka dag tu gcig pa'i ldog pa nas/
[36668] mtha' bral nam mkha' lta bu mi 'gyur rdo rje'i sku stong pa ye shes kyi snying po can lhun grub rin po che'i sbubs dang po sangs rgyas kyi sku ni/
[36669] rang shar las/
[36670] e ma ho/
[36671] snang ba chen po gsal ba che/
[36672] /dag pa'i nam mkha' mtha' dang bral/
[36673] /spros bral chos nyid 'gyur ba med/
[36674] /mtha' dang dbus med phyogs cha bral/
[36675] /rang snang chos dbyings rnam dag zhing*/
[36676] /dang po sangs rgyas rgyu med pa/
[36677] /tha ma rkyen gyis bskyed du med/
[36678] /stong pa ye shes snying po can/
[36679] /mtha' ma mi gnas rdo rje'i sku/
[36680] /spros dang bral ba'i chos nyid la
[36681] /ngo bo rang bzhin thugs rje'i bdag
[36682] /ye shes sku gsum 'od du gsal/
[36683] /mkha' la nyi shar mun pa sel/
[36684] /ye shes lnga yi mtshan nyid gsal/
[36685] /sangs rgyas sprul pa rab 'byams 'byung*/
[36686] /zhes so/
[36687] /sku gnyis su dbye ba ni/
[36688] gzhi ka dag dang lhun grub gnyis su med pa'i rig pa/
[36689] lam dbyings dang ye shes gnyis su nyams su blangs pas/
[36690] 'bras bu chos sku rnam pa gnyis su shar bas don gnyis mthar phyin pa ste/
[36691] thal 'gyur las/
[36692] chos kyi sku las gzugs skur gsal/
[36693] ces so/
[36694] /sku gsum du dbye na/
[36695] ngo bo'i cha las stong rig mkhyen pa'i ye shes chos sku/
[36696] rang snang 'od gsal gyi longs sku/
[36697] sna tshogs sprul pa'i sku dang gsum ste/
[36698] mu tig phreng ba las/
[36699] sku gsum sangs rgyas nyag gcig po/
[36700] /ye shes mtshan nyid lnga ldan nyid/
[36701] /'dug tshul shes bya'i babs kyis grub/
[36702] /ces so/
[36703] sku bzhir dbye na/
[36704] sku gsum gyi chos nyid gcig dang du ma'i mtha' dang bral ba ngo bo nyid kyi sku/
[36705] stobs dang mi 'jigs pa dang*/
[36706] chos ma 'dres pa bco brgyad la sogs pa rig pa'i yon tan rtogs pa dang ting nge 'dzin dang mngon par shes pa dang thugs rje chen po rnams ni chos kyi sku/
[36707] mtshan dang dpe byad rdzogs pas 'og min stug po bkod pa'i zhing na bzhugs pa longs spyod rdzogs pa'i sku/
[36708] gdul bya'i ngo bo la gang la gang 'dul du snang ba sprul pa'i sku ste/
[36709] thal 'gyur las/
[36710] sprul pa'i sku dang longs sku dang*/
[36711] chos sku ngo bo nyid kyi sku/
[36712] /zhes so/
[36713] /'di dag thun mong gi bstan bcos las kyang 'byung ba dang cha mtshungs te/
[36714] mngon rtogs rgyan las/
[36715] ngo bo nyid longs rdzogs bcas pa/
[36716] /de bzhin gzhan pa sprul sku ni/
[36717] /chos sku mdzad pa dang bcas pa/
[36718] /zhes pa dang*/
[36719] de dag gi rgyas bshad du/
[36720] /thub pa'i ngo bo nyid sku ni/
[36721] zag pa med pa'i chos gang dag
[36722] /thob gyur rnam kun rnam dag pa/
[36723] /de dag rang bzhin mtshan nyid can/
[36724] /ces pa dang*/
[36725] thub pa kho na'i ma 'dres chos/
[36726] /bco brgyad bshad pa gang yin dang*/
[36727] /rnam pa thams cad mkhyen nyid dang*/
[36728] /chos kyi sku zhes brjod pa yin/
[36729] /ces pa dang*/
[36730] mtshan ni sum cu rtsa gnyis dang*/
[36731] /dpe byad brgyad cu'i bdag nyid 'di/
[36732] /theg chen nye bar longs spyod phyir/
[36733] /thub pa'i longs spyod rdzogs skur bzhed/
[36734] /ces pa dang*/
[36735] gang gis srid pa ji srid bar/
[36736] /'gro la phan pa sna tshogs dag
[36737] /mnyam du mdzad pa'i sku de ni/
[36738] /thub pa'i sprul sku rgyun mi 'chad/
[36739] /ces pa bzhin no/
[36740] /sku lngar dbye na/
[36741] spangs rtogs thar phyin du zhi ba brnyes pa mngon par byang chub kyi sku/
[36742] dbyings ka dag las 'pho 'gyur med pa mi 'gyur rdo rje'i sku/
[36743] chos sku/
[36744] longs sku/
[36745] sprul pa'i sku dang lnga ste/
[36746] rdzogs pa rang byung las/
[36747] sku lnga ye shes lnga'o/
[36748] /zhes pa da nga/
[36749] rang shar las/
[36750] 'gyur med don gyi sku lnga gnas/
[36751] /zhes so/
[36752] /sku'i dbye ba 'di dag dang gzhan yang dpag tu med de spros pas chog go
[36753] /don gnyis pa sku gsum gyi rang bzhin bye brag tu bshad pa la don gyi 'brel dgod pa dang*/
[36754] skabs kyi don bshad pa la gnyis las/
