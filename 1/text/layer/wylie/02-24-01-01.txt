[35701] dbang po tha ma'i tha ma'am de gong du chos nyid kyi bar do shar yang bden pa'i stobs ma rnyed pas/
[35702] srid pa'i bar do rmi lam dang 'dra bar lam byung dus/
[35703] nga shi 'dug snyam du ngos zin/
[35704] srid pa bar dor kha 'khyal ba de dran te/
[35705] bla ma dran nas de'i gdams pa dran pa las/
[35706] da ni rang bzhin sprul pa'i zhing du 'gro bar bya'o snyam pa tsam las/
[35707] sngar gyi chos nyid bden pa'i byin rlabs dang*/
[35708] srid pa bar do la rang kar 'dzin pa'i dri ma med pas srid pa'i phyi mar brgyud pa'i bag chags zad de/
[35709] zhing der pad+ma la rdzus te skad cig gis skyes nas dbugs 'byin te/
[35710] nyi zla kha sbyor las/
[35711] skye gnas rjes su dran pas dbang po tha ma rnams rang bzhin sprul pa sku'i zhing khams gsum dbugs 'byin pa dang zhes pa dang*/
[35712] kye ston pa rdo rje sems/
[35713] /'di mthong dbang po tha ma la/
[35714] /bar ma do nyid snang 'gyur ram/
[35715] /'on te mi snang ba'am ci/
[35716] /ston pas gsungs pa de snang ste/
[35717] /rang gar 'dzin pa'i bag chags zad/
[35718] /rang bzhin sprul par dbugs phyung ste/
[35719] /bar do med par sangs rgyas rnyed/
[35720] /ces so/
[35721] /'di la sngon rol gyi gdams pa ni/
[35722] nyin dus rang snang mngon sum la goms pa/
[35723] mtshan mo 'od lnga snying nang du goms pas sprul pa'i zhing du lta ba'i ngang la nyal ba/
[35724] thun par 'pho bas rtsal sbyang ba ste/
[35725] yul sprul pa'i zhing der ye shes snying nas tshangs bug gam mig nas gtso bo'i thugs kar rnam shes rlung zhon gyi gnad kyis 'phangs pas/
[35726] bar do'i g.yang sa chod nas grong bzang po gcig nas gcig tu 'pho ba la nyes zho med pa lta bu ste/
[35727] 'chi kar rlung phar song tshur ma 'dus pa'i skabs der dmigs pa gsal btab nas hig gis 'pho ba ni/
[35728] nyi zla kha sbyor las/
[35729] yul gnas dag la 'jug lugs ni/
[35730] /grong 'pho grong 'jug gdams pa ste/
[35731] /rnam shes rlung zhon dag la sbyang*/
[35732] /de yang gong du 'byongs pa gces/
[35733] /rig pa bsdu dang 'phangs ba gces/
[35734] /de yang hig gis 'phang ba'o/
[35735] /zhes so/
[35736] /de ltar byas pas kha cig de nyid du dag pa'i zhing du skye ba yang yod la/
[35737] brgya lam bar do nas lam byung yang srid pa bar do  ngos zin 'ong nges te/
[35738] de'i dus su zhing de dran pa tsam gyis chos nyid kyi byin rlabs las skye ba yin gyi/
[35739] gdams ngag gzhan gab pa ci yang med do/
[35740] /de nas rang bzhin sprul par dbugs 'byin lugs la/
[35741] rang bzhin ces pa la gnyis te/
[35742] gnas pa'i rang bzhin dang
[35743] bgrangs pa'i rang bzhin no/
[35744] /gnas pa ni/
[35745] ye nas 'di nyid lam snang du gnas te/
[35746] gzhi snang lhun grub kyi sgo'i longs sku'i phyogs bzhi na snang ba'o/
[35747] /zhing bcu dbus dur khrod me ri 'bar ba dang bcu gcig yod kyang*/
[35748] 'dir rnam grol dbugs chen 'byin pa lnga ngos gzung ba'o/
[35749] /bgrangs pa ni/
[35750] pha rol tu phyin pas bcu gcig kun tu 'od kyi sar 'dod de sangs rgyas kyi snang ba khyad par can gyi sa'o/
[35751] /'dir sangs rgyas kyi gsung ni thos la/
[35752] rang gi byang chub sems dpa' rnams la shes bya'i sgrib pas bsgribs nas sku mi mthong ste/
[35753] de dag gi sku nam mthong ba na shes bya'i sgrib pa zad nas sangs rgyas bar 'dod pa'o/
[35754] /'di nyid la bsod nams bsags pa'i chos skur ming btags pa yang yod do/
[35755] /de'i phyir na klong drug pa las/
[35756] bsod nams bsags pa'i chos sku dang
[35757] thams cad mkhyen pa'i ye shes gnyis/
[35758] /'dra'o 'dra'o nor ra re/
[35759] /zhes pa'o/
[35760] /sprul pa zhes pa ni/
[35761] zhing bzhi dbus dang lnga ni sangs rgyas rig lnga'i sprul pa'i zhing khams te/
[35762] shar phyogs mngon par dga' ba zhes bya ba'i zhing khams na/
[35763] rdo rje mi 'khrugs pa'i ston pa la 'khor byang chub sems dpa' khye'u dang bu mo'i gzugs su 'dug pa dkar po sha stag rdzus nas skye ba ste/
[35764] 'gro na yang nam mkha' la 'gro la/
[35765] gzhal yas khang gi yon tan dpag tu med pa dang*/
[35766] sprul pa'i bya sna tshogs pa skad snyan par sgrogs pa dang*/
[35767] dri zhim po'i spos kyi bsung dang rin po che'i shing ljon pa dpag tu med pas brgyan pa na/
[35768] ston pa'i gsung gis 'khor gyi rgyud 'grol bar byed pa la sogs pa'i yon tan bsam gyis mi khyab pa yod pa'o/
[35769] /lho phyogs dpal dang ldan zhes bya ba na ston pa rin chen 'byung ldan la/
[35770] 'khor rdzus nas skyes ba'i byang chub sems dpa' khye'u dang bu mo rnams kyang kha dog ser ba/
[35771] sa gzhi rnams kyang rin po che gser las grub pa'o/
[35772] /yon tan tshad med pa dang ldan pa'o/
[35773] /nub phyogs pad+ma brtsegs pa na ston pa snang ba mtha' yas/
[35774] 'khor byang chub sems dpa' rdzus skyes su snang ba thams cad kha dog dmar ba/
[35775] sprul pa'i bya dang rig dwags dang rta dang glang po la sogs pa thams cad kyang rab tu dmar ba'i mdangs dang ldan pa'o/
[35776] /byang phyogs las rab rdzogs pa'i zhing khams na ston pa don yod grub pa la 'khor tshad med pas bskor ba sprul pa'i srog chags dang bcas pa thams cad ljang gur 'tsher ba/
[35777] sa gzhi rnams kyang nor bu mar gad dang in+d+ri nI la'i rang bzhin no/
[35778] /de dag thams cad kyi dbus mdun gyi nam mkha' mi mjed brtsegs pa la dur khrod me ri 'bar ba zhes bya ba/
[35779] sprul pa'i khro bo'i zhing khams yod do/
[35780] /der 'di'i chos zab mo'i sgo mthong ba tsam gyis dbang po tha ma rnams rang rang gi rigs su dbugs phyung ste/
[35781] de nas lo lnga brgya na bar do med par sangs rgyas nyag gcig rnyed do/
[35782] /de dag kyang a ti bkod pa chen po las/
[35783] snyigs ma lnga brgya dus kyi tha ma la/
[35784] /gsang ba'i snying po 'di ni mi yul snang*/
[35785] /de rjes 'dzin pa'i gang zag skal ba can/
[35786] /snying po 'di ni su la snang gyur pa/
[35787] /de dag rnams ni mi 'gyur sa la 'da'/
[35788] /gal te snyigs ma tshe thung nad mang bas/
[35789] /snying po'i don 'di gdeng du ma gyur kyang*/
[35790] /'di nyid mthong bas dbugs chen nyid 'byin pa/
[35791] /bcu gcig kun tu 'od de sprul pa'i zhing*/
[35792] /rdzus skyes dag pas mngal gyi rgya dang bral/
[35793] /shar phyogs mngon dga' mi 'gyur rdo rje'i zhing*/
[35794] /mi bskyod ston pas 'khor gyi shes rgyud 'grol/
[35795] /gdul bya rang snang yon tan bsam mi khyab/
[35796] /dpal dang ldan dang pad+ma brtsegs pa dang*/
[35797] /las rab nyid ni yongs su rdzogs pa'i zhing*/
[35798] /rin chen 'byung dang pad+ma gar dbang rta/
[35799] /don grub ston pas shes bya'i sgrib pa sbyong*/
[35800] /dkar ser dmar dang ljang gu'i kha dog gsal/
[35801] /khod snyoms yid 'ong bya skad sna tshogs sgrogs
[35802] /dri bsung ngad 'jam lta bas chog mi shes/
[35803] /dbang po'i tshim byed yon tan kun dang ldan/
[35804] /kha dog lus rdzogs zas gos dus gcig rdzogs/
[35805] /lus kyi rtsol bral rlung bskyod 'gro dang 'dug
[35806] /rlung mkhris bad kan 'dus pa'i nad rnams med/
[35807] /yan lag brgyad ldan ro brgya 'dus pa'i chu/
[35808] /'thungs pas tshim byed rig na lus kyang 'jam/
[35809] /sa chu me rlung 'byung bas phan gnod bral/
[35810] /bkres dang skom dang tsha grang sdug bsngal sel/
[35811] /'dod chags zhe sdang gti mug nyon mongs rnams/
[35812] /skye ba'i rgyu med shes pa bag yangs so/
[35813] /bltas dgod lag bcangs gnyis 'khyud 'dod chags med/
[35814] /chog shes sred bral rtag tu chos la nyan/
[35815] /sgrib gnyis bral nas skye ba gcig gis thogs/
[35816] /mchod pa'i lha mos yid 'ong bkra shis brjod/
[35817] /gzhal yas khang mdzes sgo bzhi rta babs ldan/
[35818] /shel dang gser dang mar gad in+d+ri nIl/
[35819] /bkra shis gdugs dang 'khor lo rgyal mtshan mdzes/
[35820] /de ltar rang bzhin phyogs bcu sprul pa'i zhing*/
[35821] /rang rang ston pas rang rang 'khor rgyud 'dul/
[35822] /mdun gyi nam mkha' mi mjed brtsegs pa na/
[35823] /'jigs pa'i khro gnas dur khrod me ri 'bar/
[35824] /'jigs pa'i sgra dang khro gzugs a la la/
[35825] /'di nyid mthong ba tsam gyis de grol 'gyur/
[35826] /skal ldan stobs med snying po'i don 'dzin pa/
[35827] /der ni dbugs phyung skye ba gcig pa ste/
[35828] /lnga brgya dag na nges pa'i sar grol lo/
[35829] /zhes pa dang*/
[35830] de dag gi gnas dang bkod pa rgya cher bshad na/
[35831] rig pa rang shar chen po'i rgyud las/
[35832] 'di nas shar phyogs kyi 'jig rten gyi khams na/
[35833] zhing khams mngon par dga' ba zhes bya ba yod de/
[35834] sprul pa'i sku'i zhing khams de na/
[35835] sprul pa'i sku rdo rje sems dpa' zhes bya ba/
[35836] de bzhin gshegs pa thams cad kyis dbang bskur ba dang thob pa'i gnas de na/
[35837] gzhal yas khang gi yon tan dpag tu med pa yod de/
[35838] de yang 'di lta ste/
[35839] rin po che shel las grub pa'i khang pa sgo bzhi dang ldan pa/
[35840] rin po che'i rta bab dang ldan pa/
[35841] sa gzhi thams cad kyang rin po che shel las grub pa/
[35842] shin tu yid du 'ong ba/
[35843] blta na sdug pa/
[35844] them skas dang*/
[35845] skar khung dang ldan pa/
[35846] phyogs bzhi na gseng skar chen po bzhi yod pa/
[35847] gseng skar nas nyi ma 'char bas/
[35848] rin po che shel las grub pa la phog nas/
[35849] nang du nyin mo 'od lnga'i snang ba lhug par 'char ro/
[35850] /gzhal yas khang de'i phyi rim na/
[35851] yan lag brgyad dang ldan pa'i chu'i 'obs yod pa/
[35852] chu de la nad kyis btab pa rnams kyis 'thungs pa na nad 'tsho bar 'gyur la/
[35853] de'i phyi rim na mtshe'u brgyad yod de/
[35854] de rnams kyi nang na yang bya skad snyan pa sna tshogs te/
[35855] de yang 'di lta ste/
[35856] bya'i rgyal po ngang pa gser ldan dang*/
[35857] 'thing ril dang*/
[35858] bya ka ti dang*/
[35859] ne tsho mi skad shes pa dang*/
[35860] khu byug dang*/
[35861] shang shang te'u dang*/
[35862] re skegs dang*/
[35863] de la sogs te bya skad snyan pa'i bya rigs stong phrag brgya cu dang*/
[35864] yid du 'ong ba'i bya rigs 'di lta ste/
[35865] kang ka ri dang*/
[35866] sba ba dang*/
[35867] zer mo dang*/
[35868] lha'i bya dril bu'i skad can dang*/
[35869] bya kri ti pa gser gyi rdo rje'i gzugs la sogs te
[35870] g.yu'i mdog ltar sngo ba dang*/
[35871] dung gi mdog ltar dkar ba dang*/
[35872] bye ru'i mdog ltar dmar ba dang*/
[35873] in+d+ra nA la ltar ljang ba la sogs te/
[35874] yid du 'ong ba dang*/
[35875] skad snyan pas bsam gyis mi khyab pa yod do/
[35876] /de'i phyi rim na rin po che sna bdun gyi lcags ri yod do/
[35877] /de rnams kyi dbus na rin po che sna bdun las bya pa'i khri chos 'chad pa'i stan dang ldan pa yod do/
[35878] /der sprul pa'i sku rdo rje sems dpa' zhes bya ba de/
[35879] srad la 'khor rnams la rgyu'i chos 'chad do/
[35880] /nam phyed na sngags khyi'i chos 'chad do/
[35881] /tho rangs nang gi chos 'chad do/
[35882] /nyi ma phyed na rdzogs pa chen po 'bras bu bla na med pa'i chos 'chad do/
[35883] /de ltar zhag re re la chos thun bzhi bzhi 'byung ngo*/
[35884] /de nas gnas pa'i byang chub sems dpa' de dag kyang skye ba gcig gis thogs pa sha stag go
[35885] /lo yang lnga brgya lnga bcu thub bo/
[35886] /zhing khams de nas zad dang skom yang yid la dran pa tsam gyis tshim pa yod do/
[35887] /de na nan med pas mchog tu bde la/
[35888] byung srid na yang chu yan lag brgyad dang ldan pa de 'thungs pas na sel to/
[35889] /me tog sna tshogs kyis sprul pa'i sku de la mchod pa cher byed pa sha stag go
[35890] /gzhal yas khang de'i zur bzhi na mu tig las grub pa'i mchod rten bzhi yod de/
[35891] de bzhi'i bar na dril bu g.yer kha'i dra ba'i thag pas sbrel nas yod do/
[35892] /thag pa de rlung gis bskyod pa dang*/
[35893] dril bu'i sgra yid du 'ong ba sna tshogs 'byung ngo*/
[35894] /phyogs bzhi na dar sna tshogs kyi ba dan bzhi yod de/
[35895] de rlung gis bskyod pa las dri zhim pa sna tshogs pa 'byung ngo*/
[35896] /gzhal yas khang de ni 'di nas shar phyogs na dpag tshad lnga brgya 'das pa'i steng na yod do/
[35897] /der skyes pa'i byang chub sems dpa' de dag kyang sum cu rtsa gsum gyi lha dang longs spyod mnyam mo/
[35898] /shar phyogs kyi sprul pa sku'i zhing khams de na de bzhin du yod do/
[35899] /'di nas lho phyogs na dpal dang ldan pa'i zhing khams sprul pa sku'i gnas de na'ang*/
[35900] rin po che gser las grub pa'i khang pa gru bzhi ba gam dang bcas pa/
[35901] sgo bzhi rta babs dang bcas pa/
[35902] zur bzhi mchod rten dang bcas pa/
[35903] logs bzhi ba dan dang bcas pa/
[35904] phyogs bzhi gseng skar dang bcas pa/
[35905] mtsho bdun bya dang bcas pa/
[35906] yan lag brgyad dang ldan pa'i chu lcags ri dang bcas pa/
[35907] khri dang chos kyang gong ltar bshad do/
[35908] /byang chub sems dpa' de dag skye ba gcig gis thogs pa sha stag go
[35909] /sprul pa'i sku rin po che 'byung ldan gyi zhing khams de na yon tan de lta bu yod do/
[35910] /'di nas nub phyogs pad+ma brtsegs pa'i zhing khams na/
[35911] /sprul pa'i sku snang ba mtha' yas zhes bya ba yod de/
[35912] /de na yang gong gi yon tan dang mnyam pa yod do/
[35913] /'di nas byang phyogs kyi 'jig rten gyi khams na/
[35914] rin po che rnam par bkod pa zhes bya ba yod de/
[35915] de na'ang sprul pa'i sku don yod grub pa zhes bya ba'i zhing khams de na/
[35916] gzhal yas kha gi yon tan 'di lta bu yod de/
[35917] rin po che in+d+ra nI la las grub pa'i khang pa gru bzhi dang ldan pa yod de/
[35918] de yang phyogs bzhi na gseng skar chen po bzhi yod la/
[35919] de nas nyi ma shar bas 'od ljang gus nang khengs nas yod do/
[35920] /sa gzhi thams cad kyang in+d+ra nI la las grub nas yod do/
[35921] /de'i phyi rim na chu yan lag brgyad dang ldan pa/
[35922] chu de yang reg na bde ba/
[35923] 'thungs na nad thams cad sel ba yod do/
[35924] /de'i phyi ram na mtshe'u bdun yod de/
[35925] de'i nang na bya skad snyan pa rnam pa sna tshogs pa gnas te/
[35926] de yang 'di lta ste/
[35927] bya'i rgyal po ngang pa gser ldan dang*/
[35928] 'thing ril dang*/
[35929] bya ka ta ri dang*/
[35930] rma bya dang*/
[35931] ne tsho mi skad shes pa dang*/
[35932] khu byug dang*/
[35933] shang shang te'u dang*/
[35934] re skegs dang*/
[35935] de la sogs te skad snyan pa'i bya rigs stong phrag brgyad cu dang*/
[35936] yid du 'ong ba'i bya rigs 'di lta ste/
[35937] kang ka ri dang*/
[35938] zer mo dang*/
[35939] sba ba dang*/
[35940] lha'i bya dril bu'i skad can dang*/
[35941] bya kri ti pa gser gyi rdo rje'i gzugs dang*/
[35942] de la sogs te/
[35943] g.yu'i mdog ltar sngo ba dang*/
[35944] dung gi mdog ltar dkar ba dang*/
[35945] bye ru'i mdog ltar dmar ba dang*/
[35946] in+d+ra nI la'i mdog ltar ljang ba dang*/
[35947] de dag la sogs te yid du 'ong ba dang*/
[35948] skad snyan pa bsam gyis mi khyab pa yod do/
[35949] /de'i phyi rim na rin po che sna bdun gyi lcags ri yod pa/
[35950] de rnams kyi dbus na rin po che mar gad ta la las grub pa'i khri chos bshad pa'i stan dang bcas pa yod do/
[35951] /der sprul pa'i sku don yod grub pa zhes bya ba de/
[35952] srod la gdams ngag gi chos ston to/
[35953] /nam phyed na dbang gi chos ston to/
[35954] /tho rangs spyod pa'i chos ston to/
[35955] /nyi ma phyed na lta sgom gyi chos ston to/
[35956] /de ltar zhag re la chos thun bzhi bzhis 'khor rnams kyi rgyud 'grol te/
[35957] de na gnas pa'i byang chub sems dpa' rnams kyang skye ba gcig gis thogs pa sha stag go
[35958] /lo yang stong thob bo/
[35959] /zhing khams de na zas dang skom yid du dran pa tsam gyis tshim pa yod do/
[35960] /de nas bad kan las gyur pa dang*/
[35961] rlung las gyur pa dang*/
[35962] mkhris pa las gyur pa dang*/
[35963] 'dus pa las gyur pa'i nad med do/
[35964] /me tog sna tshogs pas sprul pa'i sku de la mchod pa rgya cher byed pa sha stag go
[35965] /byang chub sems dpa' de dag kyang kha dog ljang gu sha stag go
[35966] /rta dang bzhon pa dang ljang gu sha stag go
[35967] /khye'u dang bu mo'i gzugs su snang ba sha stag go
[35968] /kun kyang sems kyi rnam par rtog pa med pa'o/
[35969] /zhing khams de na sems can rnam pa gsum med do/
[35970] /yid drug med do/
[35971] nyon mongs pa drug med do/
[35972] /ma rig pa med do/
[35973] /rkyen bzhi dang bcas pa med do/
[35974] /ma rig pa dang mtshungs par ldan pa'i yid med do/
[35975] /kun kyang rnam rtog dang bral ba sha stag go
[35976] /gzhal yas khang gi 'khor gyi yon tan ni/
[35977] gzhal yas khang 'de'i gru bzhi na/
[35978] rin po che shel gyi mchod rten khri 'phang dgu pa bzhi yod do/
[35979] /de dag gi bar rnams gser gyi dril bu g.yer kha'i dra bas sbrel nas yod de/
[35980] de dag rlung gis bskyod pa las dril bu'i sgra snyan pa sna tshogs 'byung ngo*/
[35981] /mchod rten bzhi la nyi ma phog pas 'ong lnga'i zhags pas 'brel nas yod do/
[35982] /phyogs bzhi na rma bya'i ba dan bzhi yod do/
[35983] /de rlung gis bskyod pas yid du 'ong ba dang mdzes pa sna tshogs 'byung ngo*/
[35984] /yon tan dpag tu med pa de lta bu yod do/
[35985] /gzhal yas khang de ni 'di nas byang phyogs na dpag tshad lnga brgya'i steng na yod do/
[35986] /der skyes pa'i byang chub sems dpa' de dag kyang gzugs khams kyi lha dang longs spyod mnyam mo/
[35987] /byang phyogs kyi sprul pa'i zhing khams de na de bzhin du yod do/
[35988] /zhing khams de dag gi mdun gyi bar snang la sprul pa'i sku khro bo'i zhing khams yod de/
[35989] dur khrod chen po ye ri 'bar ba zhes bya ba 'di yod de/
[35990] de yang gzhal yas khang 'di lta bu yod do/
[35991] /thod pa'i khang pa khru bzhi dang ldan pa yod do/
[35992] /de yang 'di lta ste/
[35993] thod pa skam pos 'bras bu byas pa/
[35994] sha ra ri yod pas rtsig pa bya pa/
[35995] b+han+da lcang lo can gyis kha bad byas pa/
[35996] rgya dang dpangs su dpag tu med de/
[35997] gnam lcags kyi gzer btab pa/
[35998] rak+ta'i zham chu 'bab pa/
[35999] nyi zla ka gdan byas pa/
[36000] chu srin kha'i kwa gzu byas pa/
[36001] lha chen po brgyad gdung du bres pa/
[36002] mchog chen po'i grab btang ba yod do/
[36003] /nyin mo rlung 'tshub pa/
[36004] mtshan mo me 'bar ba/
[36005] gzhal yas khang de'i gru bzhi na zhing chen gyi gdugs phub pa/
[36006] lha mo lnga gar byed pa/
[36007] sa gzhi thams cad kyang rak+ta'i ba klong 'khrug pa'o/
[36008] /gzhal yas khang de'i nang na/
[36009] bcom ldan 'das gzhon nu dpa' bo stobs ldan zhes bya ba/
[36010] thugs zhi ba las ma g.yos kyang*/
[36011] sku khro bo'i cha byad du bstan pa/
[36012] mkha' 'gro ma dang*/
[36013] khro bo'i tshogs dpag tu med pas bskor nas yod de/
[36014] de yang 'di lta ste/
[36015] mkha' 'gro ma pur+Na nye bar zhi ba dang*/
[36016] tshangs pa dung mgrin can dang*/
[36017] drang srong zla 'od gzhon nu dang*/
[36018] yang 'khor gyi mkha' 'gro ma e ka tsi ti spun drug dang*/
[36019] de'i bran mo bcu bzhi dang*/
[36020] g.yog mo lnga bcu rtsa brgyad dang*/
[36021] yang g.yog 'bum khri 'bum stong la sogs te/
[36022] mkha' 'gro ma'i 'khor dpag tu med pas bskor ba'o/
[36023] /bcom ldan 'das de'i thugs las sprul pa'i 'khor phyag na rdo rje la sogs te/
[36024] khro bo'i 'khor bsam gyis mi khyab pas bskor ba/
[36025] dga' rab rdo rje la sogs te mi'i 'khor dpag tu med pas bskor ba'o/
[36026] /'khor rnams la 'bras bu gsang sngags bla na med pa'i chos kyi 'khor lo bskor bas/
[36027] zhi ba sprul pa'i sku'i byang chub sems dpa' rnams grol bar byed pa/
[36028] thams cad kyang khro bo'i gnyer ma dang ldan pa sha stag go
[36029] /gzhal yas khang de ni shin tu yangs pa dang ldan pa'o/
[36030] /dbang po tha ma'i gang zag de dag ni/
[36031] der bred cing sngangs nas sprul pa'i sku'i zhing khams su skye ba sha stag go zhes gsungs so/
[36032] /de dag kyang bcom  'das rdo rje 'chang gi byin rlabs las rang bzhin gyis bkod pa'i phyir rang bzhin sprul pa'i zhing zhes bya'o/
[36033] /zhing khams de dag gi rgyun ni snying ga na me long lta bu la sogs pa ye shes rin chen rang gsal ba'i rang gdangs dang*/
[36034] dung khang na khro bo'i dkyil 'khor du ye nas bzhugs pa'i snang ba las shar ba yin no/
[36035] /'khor la snang ba dang*/
[36036] dbang po tha mas mthong nus pa'i rgyu dang*/
[36037] grol nges pa'i rgyu yang de yin par rig par bya'o/
[36038] /theg pa'i mchog rin po che'i mdzod las/
[36039] dbang po tha ma rnams rang bzhin sprul pa sku'i zhing du dbugs dbyung ba ste rim khang nyi shu rtsa bzhi pa'o/
[36040] /de ltar gsang mchog nges pa gnad kyis grol ba'i gzhi dang lam gyi rim pa rgya cher bshad nas/
[36041] da ni thabs des gang du grub pa mthar phyin 'bras bu'i rim pa gtan la dbab pa la gnyis te/
[36042] nang dbyings ka dag gi sa la mngon par byang chub pa'i tshul spyir bstan pa dang
[36043] lhun grub 'od gsal gyi 'char gzhi las sku dang ye shes kyi snang tshul bye brag tu bshad pa'o/
[36044] /dang po la gsum ste/
[36045] grol sa'i ngo bos gzung
[36046] ji ltar grol ba'i rang bzhin so sor bshad/
[36047] sku dang ye shes kyi 'char gzhir gtan la dbab pa'o/
[36048] /dang po ni/
[36049] rang byung gi rig pa rang bzhin gyis rnam par dag pas glo bur gyi dri ma mtha' dag gis dag ste/
[36050] dag pa gnyis ldan chos kyi sku dbyings dang ye shes gnyis su med pa'i ka dag rin po che gsang ba'i sbubs ni mthar thug gi grol sa yin te/
[36051] rig pa rang shar las/
[36052] grol sa ni ka dag gi snang ba'o/
[36053] /dper na bum pa'i sku lta bu'o zhes pa dang*/
[36054] sangs rgyas kun gyi bskyal sa ni/
[36055] ka dag chen po'i dkyil 'khor ro/
[36056] /zhes pa dang*/
[36057] rin po che spungs pa las/
[36058] 'bras bu chos sku stong nyid la/
[36059] /dngos po zad pa ya mtshan che/
[36060] /zhes pa dang*/
